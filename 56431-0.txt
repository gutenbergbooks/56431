Project Gutenberg's Annali d'Italia, vol. 6, by Lodovico Antonio Muratori

This eBook is for the use of anyone anywhere in the United States and most
other parts of the world at no cost and with almost no restrictions
whatsoever.  You may copy it, give it away or re-use it under the terms of
the Project Gutenberg License included with this eBook or online at
www.gutenberg.org.  If you are not located in the United States, you'll have
to check the laws of the country where you are located before using this ebook.



Title: Annali d'Italia, vol. 6
       dal principio dell'era volgare sino all'anno 1750

Author: Lodovico Antonio Muratori

Commentator: Gian Francesco Galeani Napione

Release Date: January 25, 2018 [EBook #56431]

Language: Italian

Character set encoding: UTF-8

*** START OF THIS PROJECT GUTENBERG EBOOK ANNALI D'ITALIA, VOL. 6 ***




Produced by Barbara Magni and the Online Distributed
Proofreading Team at http://www.pgdp.net (This file was
produced from images generously made available by The
Internet Archive)






                            ANNALI D'ITALIA

                     DAL PRINCIPIO DELL'ERA VOLGARE
                           SINO ALL'ANNO 1750


                              _COMPILATI_

                         DA L. ANTONIO MURATORI

                   E CONTINUATI SINO A' GIORNI NOSTRI


                        _Quinta Edizione Veneta_

                              VOLUME SESTO


                                VENEZIA
                 DAL PREMIATO STAB. DI G. ANTONELLI ED.
                                  1846




ANNALI D'ITALIA

DAL PRINCIPIO DELL'ERA VOLGARE FINO ALL'ANNO 1500




    Anno di CRISTO MCCCCLXIV. Indiz. XII.

    PAOLO II papa 1.
    FEDERIGO III imperadore 13.


Con tutta l'ansietà di _Pio II_ pontefice di far una spedizion
memorabile contra de' Turchi, giunti oramai colle tante loro vittorie e
conquiste a minacciar fino la stessa Italia[1], fin qui non avea potuto
dar compimento all'ardente sua brama per cagion della guerra suscitata
nel regno di Napoli, in cui anch'egli s'era impegnato. Ora che vide
assicurato sul trono l'amico suo _Ferdinando_, ed atterrato _Giovanni
duca_ d'Angiò[2], il quale nell'anno presente se ne ritornò a' suoi
paesi in povero stato, ma con fama di valoroso signore e molto dabbene;
si applicò con tutto vigore a promuovere il disegno di far grandi
imprese in Oriente. Nel dì 18 di giugno mosse da Roma, ed inviossi
alla volta d'Ancona, città allora afflitta dalla peste, dove, secondo
i concerti fatti, si aveano a raunar tutte le genti e navi destinate a
procedere contra de' Turchi, e che da tutte le parti della cristianità
colà concorrevano. Lo stesso pontefice protestava e faceva sapere da
per tutto di voler egli in persona montar sulla flotta per assistere
ed animare i campioni cristiani[3]. Non mancarono maliziosi, i quali
credettero tal voce un colpo di politica solamente per tirar gente a
quell'armata. Aggiungono, che egli meditava di navigar solamente sino
a Brindisi, e di quivi trovar pretesto di malattia, o di disunione,
per tornarsene, finito che fosse il verno, a Roma. Ma il Cardinal di
Pavia _Jacopo Ammanati_, che seco era, e descrive il suo viaggio, ci
assicura[4], essere stato verissimo il proponimento del pontefice.
Arrivato esso papa ad Ancona, malconcio di salute, si fermò ad
aspettar la flotta veneta, che dovea giugnere col doge stesso, cioè con
_Cristoforo Moro_. S'avea anche certezza che _Filippo duca_ di Borgogna
era per venire in persona. Giunse in oltre gran gente crocesegnata per
imbarcarsi; ma tra il tardare ad arrivar le navi, ed il non veder essi
capitano alcuno di grido eletto per comandar l'armata, moltissimi se
ne tornarono alle lor case. Pure, non ostante l'infermità del corpo,
l'intrepido pontefice sollecitava l'impresa. Crescendo intanto i
suoi malori, nel giorno stesso 14 d'agosto, in cui giunse ad Ancona
la flotta dei Veneziani, peggiorò talmente papa _Pio II_, che nella
seguente notte rendè lo spirito a Dio[5] fra le lagrime de' porporati
che l'aveano seguitato, e di tutti i suoi familiari. Chi vuol conoscere
il maraviglioso ingegno di questo pontefice, legga ciò che ne lasciò
scritto un altro insigne ingegno, cioè il cardinal di Pavia suddetto
nelle lettere sue[6]; oppur legga le opere ed epistole del medesimo Pio
II, ossia d'Enea Silvio. Per la morte sua restò dipoi troppo sturbata
l'impresa della crociata, e seguitarono perciò ad andare alla peggio
le cose de' cristiani in Oriente. Col corpo del defunto pontefice
si trasferirono a Roma i cardinali, ed, entrati in conclave nel dì
31 d'agosto, come ha il Platina[7], oppure nel dì 30, come scrivono
l'Infessura[8] e l'autore della Cronica di Bologna[9], elessero
papa Pietro Barbo cardinale di San Marco, ch'era in concetto di gran
politicone le cui azioni si veggono descritte da Michele Cannesio nella
Vita di lui. Questi prese il nome di _Paolo II_, e fu poi coronato nel
dì 16 di settembre. S'applicò ben tosto il novello papa a continuare i
disegni del suo predecessore per la guerra contra del Turco, con poco
successo nondimeno, andando a finir tutte le promesse dei principi in
belle parole e pochi fatti.

_Francesco Sforza_ duca di Milano, che, quantunque esibisse delle
truppe, pure meno degli altri si sentiva voglia di accudire a
guerreggiar contro ai Turchi, e sembra che si ridesse dei preparamenti
già fatti da _Pio II_[10], perchè pensava unicamente a ciò ch'era
d'interesse suo proprio; giunse in quest'anno a compiere la tela sua
ordita per insignorirsi di Genova. Era tuttavia in potere di _Luigi
XI_ re di Francia la città di Savona, che altro non gli fruttava se
non della spesa per la guarnigione occorrente ad essa e a tre fortezze
ivi esistenti. Coi suoi maneggi il sollevò da questo peso l'avveduto
duca di Milano, avendone ottenuto da lui il possesso; al qual fine
inviò colà un corpo di gente. Non passò gran tempo che Albenga e tutta
la riviera occidentale del Genovesato venne, senza adoperar la forza,
alle sue mani. Questo primo passo facilitò i seguenti. Trovavasi la
città di Genova da incredibili dissensioni dei cittadini lacerata.
Infin gli stessi Fregosi, uno de' quali, cioè Paolo arcivescovo, era
anche doge, non serbavano fra loro migliore armonia che gli altri:
tutti bei preparamenti per far riuscire il cambiamento delle cose a
seconda dei desiderii del duca di Milano. Dei nobili disgustati di
quello sfasciato governo, oppure dei banditi dalla patria, non pochi
si accostarono allo Sforza, pregandolo di liberar la loro città dalla
tirannia dell'arcivescovo. Trasse egli inoltre nel suo partito con
promesse larghe e con assai lusinghe _Ibleto dal Fiesco_, _Spineta
Fregoso_ e _Prospero Adorno_. Ciò fatto, spedì verso Genova molte
brigate di sua gente, che, unite colle altre raccolte dai fuorusciti,
si presentarono sotto quella. Di più non occorse perchè l'arcivescovo
Paolo coi suoi aderenti, dopo aver ben presidiato il castelletto,
si ritirasse per mare fuori della città. Pochi giorni passarono che,
per opera specialmente d'Ibleto, entrarono le armi sforzesche nella
città, fu acclamato per loro signore il duca di Milano, e da lì a
non molto anche il castelletto gli aprì le porte. Allorchè comparvero
a Milano gli ambasciatori di Genova, si studiò il duca di riceverli
con istraordinaria magnificenza, e li rimandò ben contenti. Così egli
coll'acquisto di quella possente città accrebbe di molto la potenza
sua, e nella stessa città tornò la quiete e la giustizia che da gran
tempo ne erano sbandite.

Già si accennò la corrotta fede di Ferdinando re di Napoli: in
quest'anno ancora se ne provarono i mali effetti. Grandissimo signore
era _Marino Marzano_, perchè possedeva il principato di Rossano, il
ducato di Sessa ed altre città e terre, riferite dall'autore dei
Giornali di Napoli[11]. Per la pace fatta nel precedente anno con
Ferdinando, egli se ne vivea assai quieto. Ma Ferdinando, che non
sapea perdonare a chi l'avea offeso, e nulla curava i giuramenti da
sè fatti, fingendo, nel principio di giugno dell'anno presente[12],
di andare a caccia, quando fu ai confini di Sessa, mostrò desiderio
grande di abbracciare il duca e il figliuolo, a cui avea già promessa
in moglie _Beatrice_ sua figliuola, cioè quella che divenne poi regina
d'Ungheria. Andato il duca, fu preso e posto senza speroni sopra una
muletta, e condotto alle prigioni di Napoli. Occupò il re tutti i di
lui Stati, ed imprigionò anche i di lui figliuoli, non senza grave
taccia del duca di Milano e di Alessandro Sforza, perchè, fidandosi
di loro, ed avendo dati loro in ostaggio tre suoi castelli, s'era
esso duca indotto al precedente accordo, accorgendosi troppo tardi
d'essere stato tradito anche da loro. Grande apprensione e timore
concepirono per questa infedeltà di Ferdinando _Jacopo Piccinino_
e i _Caldoreschi_, troppo chiaro conoscendo che poco capitale potea
farsi delle parole e della fede di questo re. Infatti egli pelò poscia
non poco essi Caldoreschi, e loro tolse molti Stati che godeano in
Abbruzzo. Del Piccinino parleremo all'anno seguente. Degno è intanto
_Cosimo de Medici_ che si faccia menzione di sua morte, accaduta nel
dì primo d'agosto dell'anno presente[13], perch'egli fu uno de' più
accreditati personaggi di questo secolo, e riputato fra i privati
cittadini il maggiore e più ricco d'Italia. Colla sua saviezza e
destrezza gran tempo governò ed aggirò come a lui piacque la repubblica
fiorentina, e lasciò inestimabili ricchezze a Pietro suo figliuolo,
ma non già il suo senno. Venne anche a morte in quest'anno nel dì 19
di gennaio[14], in Casale _Giovanni IV_ marchese di Monferrato senza
prole, epperò gli succedette _Guglielmo_ suo fratello, di cui più volte
abbiam parlato di sopra.


NOTE:

[1] Raynaldus, Annal. Eccles.

[2] Giornal. Napol., tom. 21 Rer. Ital.

[3] Simonetta, Vit. Francisci Sfortiae, lib. 30, tom. 21 Rer. Ital.

[4] Jacobus Papiensis, Comment., lib. 1.

[5] Platina, Vita Pii II. Campanus, in Vita Pii II.

[6] Jacobus Papiensis, Ep. 41, 47, 49.

[7] Platina, Vita Pii II.

[8] Infessur., Diar., P. II, tom. 3 Rer. Ital.

[9] Cronica di Bologna, tom. 18 Rer. Ital.

[10] Simonetta, Vit. Francisci Sfortiae, lib. 30, tom. 21 Rer. Ital.
Giustiniani, Istoria di Genova, lib. 5.

[11] Giornali Napolet., tom. 22 Rer. Ital.

[12] Cronica di Bologna, tom. 18 Rer. Ital.

[13] Ammirati, Istor. Fiorent., lib. 23. Raphael. Volaterran., lib. 5.




    Anno di CRISTO MCCCCLXV. Indiz. XIII.

    PAOLO II papa 2.
    FEDERIGO III imperadore 14.


Grande inquietudine avea data negli anni addietro ai papi e a Roma il
conte d'Anguillara, cioè _Everso degli Orsini_, ma nemico degli altri
Orsini. Per cagion sua non erano in verun tempo sicure le strade,
perchè, facendo il mestiere dei masnadieri, assassinava i pellegrini.
Sotto il suo comando si contavano, o per eredità o per occupazione,
Carbognano, Caprarola, Ronciglione, Vetralla, e nove altre belle
castella e terre[15]. Appena creato fu papa _Paolo II_, che quest'uomo
malvagio andò a rendere conto delle azioni sue al tribunale di Dio,
restando suoi eredi due suoi figliuoli _Francesco_ e _Deifobo_.
Avvezzi amendue alla vita del padre, cominciarono tosto anch'essi
a ricalcitrare agli ordini del pontefice, che li volea astrignere
a rendere il maltolto. Perciò papa Paolo all'improvviso spinse loro
addosso le sue armi col rinforzo di altre ottenute dal _re Ferdinando_;
e in poco tempo e senza molta fatica li spogliò di tutti i loro Stati,
ed essi confinò nelle carceri romane. _Niccolò Forteguerra_ cardinale
legato fu adoperato in questa impresa; e benchè paressero inespugnabili
le rocche loro, pure in breve le ridusse all'ubbidienza del papa[16].
_Malatesta Novello_ de' Malatesti, fratello di _Sigismondo_, godeva in
sua porzione le città di Cesena e di Bertinoro. Durante la guerra fatta
da papa _Pio II_ a Sigismondo, perchè impiegò le armi sue in favor del
fratello, incorse nella disgrazia di quel pontefice. Abbandonato anche
egli dalla fortuna, ricorse alla clemenza di Pio, ed ottenne grazia,
con obbligo nondimeno che, dopo sua morte senza figliuoli, quel dominio
tornasse alla santa Sede. Per sicurezza di questi patti prestarono
solenne giuramento ai ministri del papa i popoli di quelle città.
Avvenne appunto nel presente anno la morte d'esso Malatesta. Era in
questi tempi ito Sigismondo signor di Rimini al servigio de' Veneziani,
e militava in Levante, contra de' Turchi. _Roberto_ suo figliuolo
bastardo, che, nella lontananza del padre, governava Rimini, corse
immantenente a Cesena e a Bertinoro, pretendendo la eredità dello zio,
di modo che, arrivati i ministri pontifizii per prenderne il possesso,
trovarono chi s'era levato più di buon'ora che essi. Tuttavia da lì
ad alcuni giorni, accortosi Roberto che i cittadini di Cesena voleano
mantener la parola data al papa, se n'andò con Dio, e quella città
tornò in potere della santa Sede, e non andò molto che anche Bertinoro
fece lo stesso.

In grande ansietà ed irresoluzione si trovava nell'anno addietro,
siccome accennai, il conte _Jacopo Piccinino_[17], perchè il funesto
esempio del duca di Sessa gli facea leggere nel cuore del _re
Ferdinando_, benchè in apparenza amico, dei torbidi pensieri anche
contra di lui, per essergli stato nemico. Ne scrisse a _Francesco
Sforza_ duca di Milano; e questi colle più belle parole del mondo, non
solamente l'affidò, ma anche si mostrò tutto per lui; anzi l'invitò
a Milano, per unire finalmente seco _Drusiana_ sua figliuola, a lui
tanto tempo prima promessa in moglie. Tuttavia neppur si fidava il
Piccinino di Francesco Sforza, ben sapendo egli che con tutto il
bel dire di Giovanni Simonetta nella di lui Vita, alle occorrenze
lo Sforza, somigliante ad altri suoi pari, non si facea scrupolo di
anteporre l'utile all'onesto. Era il Piccinino per questi tempi[18]
in sommo credito di valore e di perizia nell'armi; avea sotto le sue
bandiere non poche squadre di bravi combattenti; per privilegio portava
il cognome delle case di Aragona e Visconte[19], possedeva Sulmona,
Cività di Penna, Francavilla, Cività di Santo Angelo, il contado di
Campobasso, ed altre terre da lui occupate nel regno di Napoli. Però
di lui solo avea apprensione o paura il re Ferdinando, e non ne era
privo lo stesso duca di Milano. Se non s'inganna Cristoforo da Soldo,
scrittore di questi tempi, i Fiorentini e Bolognesi l'assicurarono
che andasse a Milano. Andò nel mese di agosto dell'antecedente anno;
e infatti ricevè sommi onori e carezze da Francesco Sforza, e quivi
sposò la di lui figliuola Drusiana. Tante finezze e sì bel parentado
il fecero infine cader nella rete. Lo andava consigliando il duca
Francesco[20] di passare a Napoli, per sigillar la buona amistà col
re Ferdinando; e benchè il cuor gli dicesse che gliene avverrebbe del
male, e ripugnasse gran tempo, e tanto più perchè il duca Borso signor
di Ferrara, suo grande amico, gli andava scrivendo di non fidarsi;
pure tante promesse e speranze gli furono cacciate in corpo, che si
lasciò indurre al viaggio di Napoli. Partissi egli da Milano nel mese
di maggio, accompagnato sempre da _Pietro Posterla_ segretario del
duca di Milano; ed arrivato a Napoli col salvocondotto del re, sel
vide venire incontro lui stesso, che con somma allegrezza lo accolse
ed introdusse nella sua corte, dove per 27 giorni il trattenne. Poscia
nel dì 24 di giugno, festa di s. Giovanni Batista, sotto pretesto di
volergli mostrare il suo tesoro, seco il condusse nel castello, e quivi
il fece mettere in prigione. Furono svaligiati i suoi soldati, preso
ancora Francesco di lui figliuolo; e il re mandò tosto a prendere la
tenuta di tutte le di lui terre, che il misero avea consegnato, durante
la sua lontananza, a _Tommaso Tebaldi_ Bolognese, uffiziale del duca di
Milano. Da lì a non molto fu strangolato in carcere il Piccinino per
ordine del re, il quale fece dargli onorevole sepoltura, e spargere
voce che, nel voler egli salire ad un'alta finestra per veder le navi
regie che tornavano con trionfo, caduto, s'era rotto l'osso del collo.
Gran mormorazione per cotal tradimento fu per tutta l'Italia, e n'ebbe
incredibil vituperio non meno Ferdinando che Francesco Sforza, non si
potendo cavar di testa alla gente che anche lo stesso Sforza avesse
tenuto mano al tradimento; laonde si dicea dappertutto che il duca
l'avea mandato alla beccheria, ed essere il re stato il suo boia.
Tornossene poi l'infelice _Drusiana_ nell'ottobre dall'Abbruzzo alla
casa paterna, dopo avere servito di zimbello alla rovina del consorte.

Nell'aprile di questo medesimo anno era venuto a Milano _don
Federigo_ d'Aragona, spedito colà dal _re Ferdinando_ suo padre, con
accompagnamento di molta nobiltà e di quattrocento cavalli[21], per
condurre a Napoli _Ippolita_ legittima figliuola di _Francesco duca_
di Milano, da molto tempo destinata in moglie di _Alfonso duca_ di
Calabria, primogenito del re. Nel dì 25 d'aprile arrivò a Bologna, e
vi tornò colla sposa suddetta nel dì 17 di giugno, e con una comitiva
splendida di più di mille persone. Giunta che fu questa nobil brigata a
Siena, perchè si ebbe nuova della prigionia del conte Jacopo Piccinino,
quivi si fermò sino al fine d'agosto, per intendere la risoluzione del
duca di Milano, il quale non mancò di far delle smanie per l'accidente
contro la fede occorso a chi era suo genero; ma infine si lasciò
passar la collera, e ordinò alla figliuola Ippolita di continuare
il viaggio. Pervenne essa a Napoli nel dì 14 di settembre, giorno in
cui fu l'ecclissi del sole, e furono fatte per molti dì solennissime
feste, giostre e bagordi[22]. _Filippo Maria Sforza_, fratello della
duchessa Ippolita, che l'avea accompagnata colà, ne ebbe in ricompensa
il ducato di Bari. Riuscì al re Ferdinando, nel dì 29 di giugno
dell'anno presente[23], dopo alcuni giorni d'assedio, di ridurre alla
sua divozione l'isola d'Ischia. Fu questo l'ultimo anno della vita di
Lodovico duca di Savoia, principe di gran nome, essendo stato rapito
dalla morte nel dì 29 di gennaio[24]. Lasciò una numerosa figliuolanza
di maschi, il primogenito dei quali _Amedeo IX_ gli succedette nei
ducal dominio, siccome ancora di femmine, fra le quali _Carlotta_
fu moglie di _Luigi XI_ re di Francia, e _Bona_ divenne moglie di
_Galeazzo Maria Sforza_ duca di Milano. Morì parimente in quest'anno
_Lorenzo Valla_, celebre letterato, oriundo di Piacenza, nato in Roma e
nobile romano.


NOTE:

[14] Benvenuto da San Giorgio, Istoria del Monferrato, tom. 23 Rer.
Ital.

[15] Jacobus Papiensis, Comment., lib. 2. Cannesius, Vit. Paul. II, P.
II, tom. 3 Rer. Ital.

[16] Jacobus Papiensis, Comment., lib. 2.

[17] Cronica di Bologna, tom. 18 Rer. Ital. Simonetta, Vit. Francisci
Sfortiae, tom. 21 Rer. Ital. Cristoforo da Soldo, Ist. Bresc., tom.
eod., ed altri.

[18] Cronica di Ferrara, tom. 24 Rer. Ital.

[19] Cronica di Bologna, tom. 18 Rer. Ital.

[20] Cristoforo da Soldo, Istoria Bresc., tom. 21 Rer. Ital.

[21] Simonetta, Vit. Francisci Sfortiae, tom. 21 Rer. Italic.
Cristoforo da Soldo, Istoria Bresciana, tom. eod.




    Anno di CRISTO MCCCCLXVI. Indiz. XIV.

    PAOLO II papa 3.
    FEDERIGO III imperadore 15.


Con somma tranquillità passava in questi tempi sua vita _Francesco
Sforza_ duca di Milano[25]. Per le molte obbligazioni che egli
professava a _Luigi XI_ re di Francia, il quale, trovandosi allora
in una pericolosa guerra, a lui mossa dal duca di Borgogna, e da
altri principi del sangue reale, faceva, in vigor della lega collo
Sforza, istanza d'aiuti, gl'inviò _Galeazzo Maria_ conte di Pavia suo
primogenito in soccorso con quattro migliaia di cavalli e due mila
fanti[26], che fecero conoscere in quelle parti non vano il credito
della milizia sforzesca. Per attestato di Tristano Caracciolo, dopo
l'acquisto di Milano egli visse sempre inquieto pel timore che i
Franzesi venissero coll'armi a far valere le lor pretensioni sopra
quel ducato; e però si studiò sempre di tenerseli amici. Ma ecco la
morte venire a metter fine al governo e alla vita del duca di Milano
nel dì 8 di marzo. Quanto più si rifletterà alle azioni di questo
invitto principe, tanto più si conoscerà non insussistente la credenza
d'alcuni, che da moltissimi secoli in qua non avea l'Italia prodotto un
eroe sì glorioso, come fu _Francesco Sforza_, in cui si unì un mirabil
valore e un rarissimo senno. In ventidue battaglie che diede, sempre
ne uscì vincitore, nè mai fu vinto da alcuno. Di bassissimo stato
cominciò _Sforza Attendolo_ suo padre la fortuna della propria casa; ma
il figliuolo Francesco con passi giganteschi la condusse sì innanzi,
che giunse in fine a signoreggiare il nobilissimo ducato di Milano,
e la superba città di Genova colla Corsica, e a conseguir tal fama,
che certo merita d'essere messo in confronto coi più gran capitani
della antichità, e annoverato fra i personaggi più illustri nella
storia d'Italia. Giovanni Simonetta, che ne scrisse diffusamente la
Vita, ci lasciò ancora una dipintura de' suoi costumi e delle maniere
del suo governo, ma con dimenticar nella penna gli eccessi della sua
lussuria ed altri suoi difetti. Lasciò dopo di sè una figliuolanza
numerosa, a lui procreata da _Bianca Visconte_, cioè _Galeazzo Maria_
primogenito, _Filippo Maria_, _Sforzino_, _Lodovico_, _Ottaviano_
ed _Ascanio_, oltre alle femmine e a varii bastardi. Ma niun di quei
figliuoli ereditò il giudizio e le buone doti del padre; e però un sì
ben piantato dominio cominciò in breve a traballare, e tutto infine
precipitò. Trovavasi allora in Francia _Galeazzo Maria_ suo successor
nel ducato; ed avvisato con corrieri della morte del padre, si mise
tosto in viaggio verso l'Italia, ma travestito, perchè non mancavano
signorotti in questo secolo che faceano la caccia ai gran signori
passanti per le lor terre, e bisognava che si riscattasse chi v'era
colto. _Niccolò III marchese_ estense e signor di Ferrara, siccome
dicemmo, volendo, nell'anno 1414, passare in Francia, fu ritenuto da
uno dei marchesi del Carretto, e molto vi volle a liberarlo. Corse un
somigliante pericolo anche Galeazzo Maria alla Badia della Novalesa;
ma ebbe la fortuna di salvarsi, e di arrivar sano sul Novarese, con far
poi la sua solenne entrata in Milano come duca nel dì 20 di marzo. Per
la buona provvision di sua madre non seguì tumulto alcuno interno nel
ducato; nè movimento in contrario fecero le vicine potenze, ancorchè si
dubitasse non poco de' Veneziani. A questa quiete contribuì ancora il
pontefice _Paolo II_ con lettere esortatorie ai principi, acciocchè non
turbassero la pace d'Italia. Concorsero poi a Milano le ambascerie dei
principi italiani e del re di Francia; ma non si vide, secondo alcuni,
comparir quella de' Veneziani. Marino Sanuto non di meno attesta[27]
che vi mandarono; ed è poi certo avere il novello duca inviati loro i
suoi ambasciatori per raccomandare a quella potente repubblica i suoi
Stati, e n'ebbe dolci e buone parole.

Fu in quest'anno afflitto il regno di Napoli dai tremuoti[28]. Avea
ben perdonato il re _Ferdinando_ colla bocca, ma non col cuore (cuore
in cui bollivano sempre pensieri di vendetta), ad _Antonio Santiglia_
marchese di Cotrone e conte di Catanzaro, stato suo ribello nella
guerra passata. Nell'anno presente, a dì 26 di gennaio, il fece
imprigionare, maggiormente con ciò dando a conoscere che balorderia era
il fidarsi di lui dopo averlo offeso. S'era cominciata a guastar in
Firenze la nuova armonia fra i cittadini dopo la morte del magnifico
_Cosimo de Medici_[29]. Fra gli altri _Lucca de' Pitti_ potente
cittadino, o per invidia del ricco e felice stato della casa de Medici,
oppure per zelo, parendogli pregiudiziale alla libertà della repubblica
la prepotenza de' Medici, formò una fazione, per abbattere _Pietro_
figliuolo d'esso Cosimo, e giunse anche a tramar insidie contro la di
lui vita. Per tali sconcerti fu qualche movimento d'armi in Italia.
_Galeazzo Maria duca_ di Milano prese la protezione di Pietro de
Medici, ed avea in Romagna più di due mila cavalli pronti ai bisogno.
Era all'incontro assistito il Pitti da duca Borso Estense, signor di
Ferrara, il quale avea spedito a' confini di Pistoia _Ercole Estense_
suo fratello con mille e trecento cavalli e molta fanteria[30]. Ma
in quest'anno nulla di più accadde per conto della guerra. In Firenze
bensì prevalse la fazione de' Medici, in guisa tale che Luca dei Pitti
andò a basso. _Niccolò Soderini, Diotisalvi Neroni, Antonio Acciaiuoli_
ed altri partigiani de' Pitti furono mandati ai confini; e così per ora
restò non già estinto, ma sopito quel fuoco. Attese in questi tempi
il _pontefice Paolo_ a riformare alcuni degli abusi della sacra sua
corte, spezialmente con levare molti traffici simoniaci[31]. E perchè
l'uffizio degli abbreviatori era screditato per le esazioni esorbitanti
che vi si commettevano, lo abolì; il che fece montare in collera
_Bartolomeo Sacchi_ Cremonese, cognominato _il Platina_, perchè nato
in Piadena, terra del Cremonese, scrittor celebre, che era uno degli
stessi abbreviatori. Scrisse egli perciò un'insolente lettera al papa,
e ne disse poi quanto male seppe nelle Vite dei romani pontefici. Un
gran flagello delle provincie cristiane, massimamente delle chiese e
de' monisteri, erano da gran tempo i legati apostolici, che bottinavano
a più non posso, dovunque si stendeva la lor giurisdizione. Con
salutevol bolla mise il pontefice quel freno e rimedio che potè a sì
fatto scandalo ed invecchiato disordine. Avvenne ancora che nel dì 28
di gennaio dell'anno presente[32] da alcuni congiurati fu preso _Cecco
degli Ordelaffi_ signor di Forlì, odiato dai più per le molte sue
ribalderie; e, ciò fatto, fu subito chiamato a quella signoria _Pino
degli Ordelaffi_, fratello d'esso Cecco. Negli Annali di Forlì[33]
solamente si legge che Cecco, dopo lunga infermità, morì nel dì 22
d'aprile. Cominciarono in questi tempi dei gravi dissapori fra papa
_Paolo II_ e il _re Ferdinando_. S'era messo in testa l'ultimo di voler
che esso pontefice gli sminuisse il censo di Napoli. Trovò una testa
forte che non volle punto condiscendere ai di lui voleri.


NOTE:

[22] Istor. Napol., tom. 23 Rer. Ital.

[23] Giornal. Napolet., tom. 21 Rer. Ital.

[24] Guichenon, Hist. de la Maison de Savoye, tom. 1.

[25] Simonetta, Vit. Francisci Sfortiae, lib. 31, tom. 21 Rer. Ital.

[26] Cristoforo da Soldo. Istor. Bresc., tom. 21 Rer. Ital.

[27] Marino Sanuto, Istor. Venet., tom. 22 Rer. Italic.

[28] Istoria Napol., tom. 23 Rer. Ital.

[29] Jacobus Papiensis, Comment., lib. 3. Ammirati, Istor. di Firenze,
lib. 23.

[30] Cronica di Bologna, tom. 18 Rer. Ital.

[31] Raynaldus, Annal. Eccl.




    Anno di CRISTO MCCCCLXVII. Indiz. XV.

    PAOLO II papa 4.
    FEDERIGO III imperadore 16.


Saltò fuori in quest'anno una guerra inaspettata, che per buona fortuna
non fu di lunga durata[34]. I fuorusciti fiorentini, ricche e potenti
persone, s'erano in buona parte ridotti negli Stati della repubblica
veneta. Fecero spezialmente capo a _Bartolomeo Coleone_ Bergamasco,
generale allora delle milizie venete, e lo attizzarono a volere dar
loro aiuto. Comunicò Bartolomeo le lor proposizioni al senato veneto, e
queste non dispiacquero. Ma per mostrar di non rompere i capitoli della
pace, fecero vista di licenziare Bartolomeo lor generale, e ch'egli,
come da sè, volesse aiutare i fuorusciti fiorentini. Niuno non di meno
v'era che non iscorgesse fatta d'ordine loro e coi lor danari la massa
di gente che nei loro Stati andava facendo il Coleone, personaggio
per questi tempi creduto uno de' più valorosi e sperti capitani di
guerra. Con esso lui s'andarono ad unire _Alessandro Sforza_ signore di
Pesaro, e _Costanzo_ suo figliuolo colle lor brigate, _Ercole d'Este_
fratello del _duca Borso_[35], _Pino degli Ordelaffi_ signor di Forlì,
_Marco_ e _Lionello de' Pii_ signori di Carpi, _Galeotto Pico_ signor
della Mirandola, ed altri capitani, che formarono un'armata di quasi
quindici mila persone. Abbondava in questo secolo l'Italia di valenti
condottieri d'armi. L'autore della Cronica di Bologna[36] sotto il
presente anno ci lasciò il catalogo dei più rinomati dal 1401 sino a
questi giorni. Imperciocchè in uso era che i nobili più qualificati
e potenti facessero e tenessero in piedi molte compagnie d'armati a
cavallo e a piedi, per prendere poi servigio, dove tornava loro il
conto, come venturieri. _Astorre de' Manfredi_ signor di Faenza, dopo
aver preso soldo dai Fiorentini, allettato dalle maggiori offerte dei
Veneziani, alzò le loro bandiere. Ora i Fiorentini, che scoprirono
tosto da chi veniva e dove tendeva questo temporale, si misero
anch'essi sollecitamente in arnese; e fatta lega col _re Ferdinando_
e _Galeazzo Maria duca_ di Milano, elessero per lor generale il
prode conte d'Urbino Federigo, e lo spedirono colle lor genti in
Romagna. Altra gente venne colà spedita dal re di Napoli, e sei mila
combattenti mandò ad unirsi con loro Galeazzo Maria, e comparve egli
stesso al campo. Non fidandosi i Fiorentini che questo giovinetto
principe di cervello alquanto bizzarro non tirasse a far qualche salto
pregiudiziale al lor saggio generale, mostrarono gran voglia di vederlo
in Firenze, ed egli vi andò. In questo tempo essendo venuto col suo
fiorito esercito Bartolomeo Coleone in Romagna, ed avendo occupate
alcune poche castella dei Fiorentini, dacchè si vide all'incontro un
pari esercito della lega, si ritirò sul Bolognese alla Molinella, e gli
tennero dietro gli altri. Quivi poi nel dì 25 di luglio, festa di san
Jacopo, vennero alle mani queste due armate, e la battaglia durò dalle
sedici ore sino alla nera notte con gran valore d'entrambe le parti.
A niuna d'esse toccò la vittoria; molti cavalli furono sbudellati, e
morte o ferite più di mille persone. Fra gli ultimi si contò _Ercole
Estense_, che dopo aver più ore valorosamente combattuto, malamente
ferito in un piede, stette poi gran tempo in pericolo della vita, ma,
guarito che fu, rimase zoppo sino che visse.

Niun'altra azion di rilievo fecero poi questi due eserciti, se non di
divorare il distretto di Bologna, di Ravenna e di Faenza. Terminarono
così tutte le bravure di Bartolomeo da Bergamo. Sdegnato dopo il suo
ritorno da Firenze il duca Galeazzo Maria, perchè il conte d'Urbino
non l'avesse aspettato al fatto d'armi, ed insieme affrettato da
_Guglielmo marchese_ di Monferrato suo collegato, al quale in questi
giorni avea mossa guerra Filippo fratello del duca di Savoia, se ne
tornò con due mila cavalli a Milano. Ma fu ristorata in breve questa
mancanza dall'arrivo d'_Alfonso duca_ di Calabria, primogenito del _re
Ferdinando_, con molte squadre di genti d'armi. Si venne poi in chiaro
che le mire de' Veneziani, se camminavano ben le faccende di Bartolomeo
lor generale, erano di assalire il ducato di Milano[37]. A questo fine
con ottanta mila ducati d'oro aveano indotto _Amedeo duca_ di Savoia ad
inviar _Filippo_ suo fratello, se crediamo a Cristoforo da Soldo[38],
con parecchie migliaia d'armati contra del marchese di Monferrato
collegato del duca di Milano. Ma, interpostosi il re di Francia,
seguì pace nel dì 14 di novembre fra essi duchi e il marchese. Presso
Benvenuto da San Giorgio[39] se ne legge lo strumento. Fecero anche
i Veneziani nello stesso tempo rompere guerra ai Genovesi da _Uberto
del Fiesco_: con suo danno nondimeno, perchè gli furono tolte tutte le
sue castella. Intanto _Borso Estense_ duca trattava forte di pace, e
a Ferrara per questo andarono i deputati delle potenze guerreggianti.
Passò il presente anno senza che si venisse a concordia. Vi pose poi le
mani il papa, e, siccome dirò, la conchiuse egli nell'anno seguente.
Si ridussero intanto le armate a' quartieri d'inverno, e niuno ebbe
occasion di ridere, fuorchè i ladroni soldati, che si andarono a goder
le fatiche delle loro unghie.




    Anno di CRISTO MCCCCLXVIII. Indiz. I.

    PAOLO II papa 5.
    FEDERIGO III imperadore 17.


Giacchè con tutto il suo buon volere, e con fatica ed applicazione
continua, non veniva fatto al duca Borso signor di Ferrara d'introdur
pace fra le potenze nemiche, s'applicò a questa impresa il pontefice
stesso, e ne trattò caldamente co' ministri de' principi suddetti[40].
Anche egli vi trovò degli ostacoli senza fine. Prese perciò un
ripiego, che parve strano e nuovo a non pochi. Cioè formò egli stesso
gli articoli della pace, come parve al giudizio suo, e nel dì della
Purificazion della Vergine, giorno due di febbraio, imperiosamente
li pubblicò, con intimar la scomunica riserbata a sè stesso per chi
non gli accettasse. Per essi articoli principalmente si ordinava che
si restituisse l'occupato nella presente guerra; e si dichiarava
_Bartolomeo Coleone_ generale della sacra lega contro ai Turchi,
coll'assegno annuo di cento mila ducati d'oro, da pagarsegli da'
collegati, secondo la tassa e ripartizione del peso ivi determinata.
Non tardarono i Veneziani a sottoscrivere quegli articoli; ma il
_re Ferdinando_, il _duca di Milano_ e i _Fiorentini_ rigettarono
concordemente ciò che riguardava il Coleone, maravigliandosi forte
che il papa, il qual poco fa avea tanto detestata la di lui mossa,
turbatrice ingiusta della pace d'Italia, in vece di castigarlo, ora
volesse premiarlo, e colle borse altrui. Attribuivano essi questo
procedere del papa all'esser egli veneziano, e al volere perciò far
servigio a' Veneziani, e ad un suddito loro. E di un uomo tale come
mai poteano fidarsi gli altri principi? Nè parea loro giusto di aver
da mantenere alla repubblica veneta un capitano, anzi, come essi
diceano, un pubblico ladrone. Impuntò il papa a voler sostenere il suo
decreto, e non men gli altri a rigettarlo, con prepararsi ad appellare
al futuro concilio. Ma mitigato il pontefice dal duca Borso, lasciata
andare la pretensione del generalato di Bartolomeo, nel dì 25 d'aprile
pubblicò solennemente la pace, e questa venne abbracciata da ognuno,
e tornò la quiete in Italia per quel che riguarda la guerra grande;
perciocchè ne insorse una picciola tra il papa e il re Ferdinando a
cagione del ducato di Sora. Questo nella precedente guerra del regno
di Napoli era venuto in mano di _papa Pio II_ con certa connivenza di
Ferdinando, che in quelle necessità nulla sapea negare al pontefice
suo gran protettore. Ma dacchè egli si trovò libero dagl'impacci
del duca d'Angiò, e forte in sella, pretese la restituzion di quello
Stato, come dipendenza del suo regno. Ordinò ancora ad _Alfonso_ duca
di Calabria suo figliuolo che, nel ritornar dalla Toscana colle sue
milizie, mettesse presidio nella rocca della Tolla; e fu ubbidito.
Mosse in oltre l'armi per ispossessar la Chiesa del ducato di Sora;
ma si ritenne, contentandosi dipoi che l'affare fosse ventilato e
riconosciuto per giustizia, con accusarlo intanto d'ingratitudine la
corte romana, la quale colla spesa di più di novecento mila scudi di
oro gli avea mantenuta la corona sul capo.

All'anno presente appartiene una bellissima lettera, scritta da
_Jacopo Ammanati_ cardinal di Pavia, uomo di gran sapere e saviezza,
al cardinale _Francesco Gonzaga_[41], dove tratta dei doveri dei romani
pontifici e de' cardinali, con una lettera allo stesso _papa Paolo II_,
in cui ripruova come indecenti i giuochi e gli spettacoli carnevaleschi
dati dal papa medesimo al popolo romano, e va toccando con lieve mano
la di lui vanagloria in varie azioni. Nel dì 10 di dicembre dell'anno
corrente[42] giunse a Ferrara con circa secento cavalli _Federigo
III imperadore_, accolto con sommo onore e magnificenza dal _duca
Borso_, e nel dì 12 continuò il viaggio alla volta di Roma, dove
pervenne la notte della vigilia del Natale del Signore. Portatosi a
dirittura alla basilica vaticana, dove il papa avea giù cominciato
il divino uffizio, fu da lui ricevuto coi soliti onori, ed assistè
alla pia funzione, trattato poi magnificamente nei seguenti giorni.
Chi disse essersi egli trasferito colà per compiere un voto[43], e
chi per far confermare dal pontefice la sua successione nei regni
d'Ungheria e di Boemia. Parlossi ancora non poco della guerra contra
de' Turchi; nè il papa lasciò indietro finezza alcuna che egli non
usasse verso di questo piissimo principe, suo grande amico. Nel dì 6
di luglio, come vuole il Corio[44], oppure nel mese d'agosto, come
scrive Cristoforo da Soldo[45] (il Sanuto[46] mette questo fatto
all'anno seguente), _Galeazzo Maria Sforza_ duca di Milano celebrò
le sue nozze con _Bona_ sorella del regnante allora _Amedeo_ duca di
Savoia, ma contro la volontà di esso Amedeo, e di _Filippo di Savoia_
suo fratello. Trovavasi questa principessa alla corte di _Luigi XI_
re di Francia, colla sorella _Carlotta_ moglie di esso re; e il bello
fu che il medesimo re non solo l'accordò egli al duca di Milano,
ma formò anche i capitoli nuziali, concedendole in dote la città di
Vercelli, se il duca l'acquistasse colle armi, disponendo in questa
maniera della roba altrui. Ma somiglianti esempli si son anche veduti
ai nostri dì. Fondato poi su così vano titolo Galeazzo, nel settembre
allestì l'armi sue per andare addosso a Vercelli. Conosciuta la di lui
intenzione il duca di Savoia, ossia la reggenza sua, fece tosto lega
co' Veneziani, i quali, nel mese d'ottobre, inteso che le milizie di
lui erano in moto contro Vercelli, gli spedirono un lor cancelliere ad
intimargli la guerra, se non desisteva dall'offendere gli Stati del
duca di Savoia lor collegato. Bastò questo perchè Galeazzo mettesse
giù i sassi, e rimandasse ai quartieri la sua gente. Non par molto da
lodare il Guichenone[47], che francamente asserisce ingannato il Corio,
allorchè accenna questa briga[48] insorta fra i due duchi. Il Corio era
allora vivente, e questo fatto viene anche confermato da Cristoforo da
Soldo[49], il qual diede fine nel presente anno alla sua Storia. Vuole
inoltre il Guichenone che sbagliasse il Platina[50], scrivendo che
il duca di Milano non volle comprendere nella pace conchiusa da papa
Paolo il duca di Savoia e Filippo suo fratello, ed aver gastigato dipoi
il suo ministro per aver ceduto su questo punto. Ma come mai ne vuol
sapere di più d'uno storico, vivente allora in Roma, il Guichenone sì
lontano da questi tempi, e niuno argomento in contrario adducendo, se
non il silenzio degli scrittori savoiardi? Che testa fosse quella del
suddetto duca _Galeazzo_, si conobbe tosto dopo la morte del padre,
perchè abbassò tutti i di lui saggi ministri, e ne prese de' nuovi
cattivi; ma spezialmente si comprese in quest'anno da un altro suo
fatto[51]. Le obbligazioni sue verso la _duchessa Bianca Visconte_
sua madre erano grandi, sì per li motivi che concorrono in tutti i
figliuoli, e sì perchè principalmente da lei dovea egli riconoscere
l'acquisto di quel fioritissimo dominio. Con tutto ciò cominciò a
maltrattarla, e crebbe tanto la discordia e lo sdegno fra loro, che
Bianca principessa savia, limosiniera ed amata da tutti i popoli, si
ritirò a Cremona sua città dotale, così non di meno alterata, che se
il figliuolo le avesse recati maggiori disturbi, era disposta a darsi
a' Veneziani. In Cremona poi per tanti disgusti cadde essa inferma,
ed andò tanto innanzi il male, che nel dì 19 d'ottobre, come vuol
Cristoforo da Soldo, o piuttosto nel dì 23 d'esso mese, come ha il
Corio, diede fine al suo vivere. L'autore della Cronica di Bologna[52]
dice che essa duchessa morì nel dì 24 d'ottobre. Ne mostrò Galeazzo
Maria, almeno in apparenza, gran dispiacere, e fatto condurre a Milano
il suo corpo, con solenni funerali gli fece dar sepoltura. Corse
allora un'orrida voce che di veleno ella morisse. Quando ciò fosse
vero, chi possiam noi dubitare che commettesse sì nero misfatto? Ma
verosimilmente fu questa una diceria di persone maligne. Parimente
mancò di vita in quest'anno _Sigismondo Malatesta_ signor di Rimini
nel dì 22 d'ottobre, come scrive il Corio. Negli Annali di Forlì[53] è
scritto il dì 15 d'esso mese. Error de' copisti sarà o nell'uno oppur
nell'altro testo. Vanno concordi gli storici pontifizii, l'Ammirati
e l'autore della Cronica di Bologna, nel dire che l'alterigia, la
lascivia, le trufferie, la crudeltà deformarono di troppo la di lui
vita, oltre all'eresia, di cui dicono ch'egli fu macchiato. S'era
questo iniquissimo uomo, come dicemmo, ridotto al dominio della sola
città di Rimini, e questa anche priva del meglio del suo territorio.
Lasciò dopo di sè due figliuoli bastardi _Roberto_ e _Sallustio_.
_Isotta_, dianzi sua concubina, poi moglie, restò per allora al governo
di Rimini. Roberto prese la rocca di Cesena, ma poi la rilasciò ai
ministri del papa, con passare ai servigi del medesimo pontefice.
Cessò ancora di vivere nel dì 2 di maggio _Astorre de' Manfredi_ signor
di Faenza, a cui succedette nella signoria di quella città Carlo suo
figliuolo. Poscia verso il fine di luglio Imola alzò le bandiere di San
Marco. Diedero tali mutazioni nella Romagna motivo a varii torbidi, dei
quali si parlerà all'anno seguente. Abbiamo ancora da Marino Sanuto[54]
che in quest'anno il celebre cardinal _Bessarione_, Greco di nascita,
fece dono dell'insigne sua libreria di manoscritti alla repubblica
veneta: dono che anche oggidì sarebbe d'immenso prezzo, e molto più
fu in questi tempi, nei quali appena era nata la stampa. Il catalogo
d'essi codici è ultimamente stato dato alle stampe.


NOTE:

[32] Cronica di Bologna, tom. 18 Rer. Ital.

[33] Annal. Foroliviens., tom. 22 Rer. Ital.

[34] Ammirati, Istor. di Firenze, lib. 23. Cronica di Bologna, tom. 18.
Rer. Ital. Jacobus Papiensis, Comment., lib. 3.

[35] Cronica di Ferrara, tom. 24 Rer. Ital.

[36] Cronica di Bologna, tom. 18 Rer. Ital.

[37] Jacobus Papiensis, Comment. Ammirati Istor. di Firenze. Corio,
Istor. di Milano.

[38] Cristoforo da Soldo, Istor. di Brescia, tom. 21 Rer. Ital.

[39] Benvenuto da S. Giorgio, Istoria del Monferrato, tom. 23 Rer. Ital.

[40] Jacob. Papiens., Comment., lib. 4. Raynal., Annal. Eccles.
Ammirat., Istor. Fiorent., lib. 23.

[41] Raynaldus, Annal. Eccles. Jacobus Papiensis, Epist. 280.

[42] Cronica di Ferrara, tom. 24 Rer. Ital.

[43] Trithemius, Hist.

[44] Corio, Istoria di Milano.

[45] Cristoforo da Soldo, Istor. Bresc., tom. 21 Rer. Ital.

[46] Sanuto, Istor. Ven., tom. 22 Rer. Ital.

[47] Guichenon, Hist. de la Maison de Savoye, tom. 1.

[48] Corio, Istor. di Milano.

[49] Cristoforo da Soldo, Istor. ubi sopra.

[50] Platina, in Vita Pauli II Papae.

[51] Corio, Istor. di Milano.

[52] Cronica di Bologna, tom. 18 Rer. Ital.




    Anno di CRISTO MCCCCLXIX. Indiz. II.

    PAOLO II papa 6.
    FEDERIGO III imperadore 18.


Dopo avere l'_imperador Federigo_ soddisfatto alla sua divozione in
Roma, e smaltiti i suoi affari col pontefice nel dì 9 di gennaio[55],
congedatosi da lui, si rimise in viaggio alla volta della Germania.
Giunse a Ferrara[56] nel dì 27 del medesimo mese, e il duca Borso con
somma magnificenza lo alloggiò. Fu in quella città gran concorso di
principi, d'ambasciatori e di nobiltà sì del paese, come forestiera.
Fra gli altri ambasciatori si contò quello del re Ferdinando di
Napoli, che da Roma sino a Ferrara non avea potuto ottenere udienza da
esso imperadore. Quivi si presentò a lui con gran prosunzione e poca
riverenza; e poi senza essere invitato andò a porsi a sedere a lato
del medesimo Augusto: del che mormorò tutta l'assemblea. Nota l'autore
della Cronica di Ferrara che sterminata fu la folla di coloro che si
fecero crear conti, palatini, cavalieri, dottori e notai, con faccoltà
di conferire ad altri i medesimi onorifici titoli, e di legittimare
bastardi e spurii, e di ridurre al primo stato di buona fama i
falsarii ed infami. Non si può dire quanto scialacquamento facessero
allora di sì fatti privilegii gl'imperadori: tutto per empiere la
borsa. Il cancelliere di questo Augusto sapea ben vendere caro quella
mercatanzia di fumo; ed avrebbe voluto, se fosse stato possibile,
scorticar que' corrivi, parte de' quali gli tennero anche dietro fino
a Venezia. Nel dì 2 di febbraio s'inviò l'Augusto Federigo alla volta
di Padova, dove ricevè inestimabili onori dalla signoria di Venezia.
Era l'imperadore vecchio, e con pochi denti in bocca, ma clementissimo,
cortese, e spezialmente dotato di religione e pietà, pregio ereditario
dell'augustissima casa d'Austria. Si sconvolse ancora in quest'anno
la quiete d'Italia per cagione di Rimini[57]. Ne era, dopo la morte
di _Sigismondo Malatesta_, rimasta in possesso _Isotta_, di bassa
donna e concubina, divenuta sua moglie. _Roberto_ bastardo di esso
Sigismondo, giovane, secondo l'Ammirati[58], di mirabil talento, pieno
di valore, e d'altre belle doti ornato in una parola, affatto dissimile
dal padre malvagio, si trovava allora ai servigli del pontefice sulle
frontiere dello Stato ecclesiastico verso il regno di Napoli. Isotta,
non credendosi abile a sostenere il suo dominio in Rimini, benchè non
amasse Roberto a guisa delle altre matrigne, pure desiderò d'averlo a
parte nel governo. Allora Roberto volò a Roma, e fatto credere al papa
che, ottenuto il possesso di Rimini, lo rimetterebbe tosto alle sue
mani, con ricavarne altri suoi vantaggi, impetrò licenza di venire.
Giunto a Rimini, mandò a filar la matrigna, e conciliatosi l'amore
di tutti, per fortificarsi meglio coll'aderenza di _Federigo_ conte
d'Urbino, prese una di lui figliuola per moglie.

Stavano i ministri del papa aspettando a bocca aperta che Roberto
di dì in dì consegnasse la città, quand'ecco, con far prigione un
suo confidente, che veniva da Napoli, portando gran somma di danaro,
scuoprono aver egli fatta lega col re _Ferdinando_. Se ne turbò a
maraviglia il pontefice, ed irritato non men contra di lui che contra
del re, nel dì 28 di maggio fece lega offensiva e difensiva co'
Veneziani, e tosto si accinse a far guerra al medesimo Roberto, non
volendo sofferire che una città della Chiesa senza titolo venisse da
lui occupata. Scelse per generale dell'armi sue _Alessandro Sforza_,
valoroso signor di Pesaro, che volentieri assunse quell'impiego per
isperanza, prendendo Rimini, d'impetrarne il vicariato dal papa.
Spedite dunque le milizie pontifizie, e venuti rinforzi di cavalleria e
fanteria dallo Stato veneto, condotti da _Pino degli Ordelaffi_ signore
di Forlì, Alessandro coll'arcivescovo di Spalatro nel mese di luglio
si portò sotto Rimini, e sulle prime per inganno s'impadronì d'uno di
quei borghi. _Roberto_ virilmente si difese; sperava anche di far cose
più grandi. Intanto i Fiorentini, sapendo, oppure fingendo di sapere,
che il papa veneziano avea promesso ai Veneziani, poco loro amici, di
lasciarli entrare in possesso di Bologna, città allora governata dai
Bentivogli, spedirono in sussidio del Malatesta _Roberto San Severino_
lor capitano con un corpo di gente. In persona ancora vi accorse
_Federigo_ conte d'Urbino, che non volea lasciar perire il genero.
Venne inoltre inviato dal duca di Milano in aiuto di lui _Tristano
Sforza_ con secento cavalli. Quel che è più, arrivò _Alfonso_ duca di
Calabria, inviato dal re suo padre, con cinque mila cavalli, due mila
fanti e quattrocento balestrieri: possente rinforzo al Malatesta, ma
che acquistò al re Ferdinando un grave reato d'ingratitudine nel cuore
di _papa Paolo_. Nel dì 23 d'agosto[59] si venne ad un fatto d'armi
fra queste due armate, e tutti menarono ben le mani. In fine se n'andò
sconfitto il campo della Chiesa, ma con uccisione di pochi, perchè
in questi tempi gl'Italiani faceano la guerra non da barbari, ma da
cristiani, e davano quartiere a chiunque, non potendo resistere, si
rendeva. Tre mila furono i prigionieri; venne messo a sacco tutto il
bagaglio, e preso insieme con alcuni cannoni il carriaggio dei vinti, e
di assai mercatanti che seguitavano l'armata. Arrivò bensì, ma troppo
tardi, _Ercole Estense_, spedito da' Veneziani con molte squadre, ed
almeno servì a fortificare ed assicurar il campo dei Pontifizii, che
s'andò poco a poco rimettendo in piedi. _Roberto Malatesta_ colle sue
brigate riacquistò più di quaranta castella nel distretto di Rimini e
in quello di Fano. Fu creduto a Roma che a' Veneziani non piacesse nè
la rovina del Malatesta, nè il maggiore ingrandimento della Chiesa in
Romagna, provincia da essi amoreggiata.

Portata la nuova di questo infelice combattimento a Roma, riempiè
di affanno l'animo del pontefice; ma non potè punto abbattere il di
lui coraggio, nè la speranza di vendicarsi del Malatesta e del re
Ferdinando, massimamente dappoichè ebbe ricevuto delle magnifiche
promesse di assistenza dal senato veneto. Cominciò allora un trattato
per far ritornare in Italia contra Ferdinando _Giovanni duca_ d'Angiò,
figliuolo del _re Renato_, e principe di gran valore, ma di poca
fortuna, signore allora della Provenza, ed anche eletto per loro
sovrano dai Catalani. Ma questo principe mancò di vita nell'anno
seguente; e intanto i Turchi più che mai divenivano orgogliosi
e potenti per le continue loro conquiste: tutti accidenti che
sconcertarono le misure del papa, e il costrinsero infine ad accettar
quelle leggi che vollero dargli i vincitori. Venne a morte nel dì 3
di settembre dell'anno presente[60] _Pietro de Medici_ figliuolo di
_Cosimo_ il Magnifico, che fortunatamente avea sostenuta fin qui la
sua primaria autorità nella repubblica fiorentina, con restare di
lui due figliuoli, cioè _Giuliano_ e _Lorenzo_; l'ultimo de' quali,
personaggio di maraviglioso ingegno e di nobilissimo genio, accrebbe di
molto la gloria della casa de Medici. Tal polso di amici e aderenti in
quella repubblica ebbero questi due fratelli, che non si mutò punto il
governo; e restando in auge la lor fazione, quella de' fuorusciti vide
andar deluse le sue speranze di rientrare con tal occasione nella lor
patria.


NOTE:

[53] Annales Forolivien., tom. 22 Rer. Ital.

[54] Sanuto, Istor. Venet., tom. 22 Rer. Ital.

[55] Raynaldus, Annal. Ecclesiast.

[56] Cronica di Ferrara, tom. 24 Rer. Ital.

[57] Jacobus Papiensis, Comment., lib. 5.

[58] Ammirat., Istor. Fiorent. lib. 23.

[59] Cronica di Bologna, tom. 18 Rer. Ital. Jacobus Papiens., Ep. 338.




    Anno di CRISTO MCCCCLXX. Indiz. III.

    PAOLO II papa 7.
    FEDERIGO III imperadore 19.


Passò tutto l'anno presente senza rumori di guerra; quiete si trovò
dappertutto. Pure più che in altri tempi fu essa piena di affanni, a
ragion de' felici progressi dell'armi di _Maometto II_ imperadore de'
Turchi, le quali riempirono di terrore tutte le contrade italiane[61].
Avea giurato questo Barbaro di non voler mai posa, finchè non avesse
sterminati i cristiani, ed abolita la santa nostra religione. Però con
immenso esercito passò in persona all'isola di Negroponte, sottoposta
allora all'inclita repubblica di Venezia, ed imprese l'assedio della
città capitale nel mese di giugno. Molti e ferocissimi furono gli
assalti, perchè era città fortissima, e tenuta per inespugnabile, senza
curare il sultano se sagrificava le vite di parecchie migliaia dei
suoi, per la grande ansietà di far quello acquisto. Soccorso non venne
mai alla oppressa città, o perchè non poteano competere colle tante
forze dei Maomettani quelle della sola repubblica veneta, o perchè
avendo essa in mare una bella flotta, troppo tardi questa accorse in
aiuto[62]. Fu anche tacciato _Niccolò Canale_ general de' Veneziani
di non aver ben provveduta di presidio quell'importante città, e di
non avere o impedito o rotto (con supporre che agevolmente si potesse)
il ponte fabbricato da' Turchi per passare nell'isola. Comunque sia,
fu presa per assalto la città di Negroponte nel dì 12 di luglio con
grande mortalità di Turchi, ma con essere poi messa a fil di spada la
maggior parte dei soldati ed abitanti cristiani. Questo gran colpo,
fatto dal comune nimico con danno e vergogna del cristianesimo, mise il
cervello a partito al pontefice Paolo, che, lasciata andare la briga
di Rimini e la collera contra del _re Ferdinando_, cominciò a trattar
caldamente con lui e cogli altri principi d'Italia per rinnovare ed
assodar la lega sacra. Meglio sarebbe stato il provvedere, quand'era
tempo, acciocchè non cadesse Costantinopoli in mano di que' cani,
e dopo anche la sua caduta più proprio sarebbe stato l'impiegar in
Levante l'armi cristiane contra de' Turchi, e non già in Italia contra
degli altri cristiani. Ma il male è vecchio, e questo dura ancora, anzi
è cresciuto, e la mia penna non osa dire di più. Si conchiuse dunque
nel dì 22 di dicembre[63] una lega fra il _papa_, il _re Ferdinando,
Galeazzo Maria duca di Milano_ e i _Fiorentini_, essendo anche entrati
in essa come principali contraenti _Borso duca_ di Modena, signor di
Ferrara, ed altri principi e comunità.

Fu circa questi tempi che in Roma venne istituita un'accademia
d'uomini dotti[64]. Di questi abbondava anche allora quella gran città.
Imperocchè, spezialmente nel presente secolo, gl'ingegni italiani si
applicarono a far rifiorire le lingue greca e latina e l'erudizione; nè
solo in Roma, città sempre asilo di chi si distinse nella letteratura,
ma anche in Napoli, Venezia, Milano, Firenze, Ferrara, Brescia, e
in non poche altre città, nelle quali si trovavano valentuomini, e
fra essi molti che fecero e fan tuttavia grande onore all'Italia,
grammatici, poeti, oratori, storici, ec. Applicaronsi in oltre alcuni
a coltivar meglio di prima la filosofia, chi illustrando Aristotile,
e chi resuscitando gl'insegnamenti di Platone; fra i quali ultimi
salì in sommo credito per la singolar sua industria _Marsilio Ficino_
Fiorentino. Nell'accademia romana, in cui si contavano _Pomponio Leto,
il Platina_ e molti altri cospicui letterati, si cominciò ancora a
studiare ex professo l'erudizione romana, le antichità, le medaglie,
e particolarmente la filosofia platonica. Ma insorsero tosto timori
che studio tale tendesse a risvegliare la filosofia degli accademici,
non quella che propriamente vien da Socrate e da Platone, ma la
susseguente, che insegnava a dubitare di tutto. Nacquero inoltre
sospetti, che si tramassero insidie alla vita del medesimo pontefice;
e però di quei letterati chi fuggì, e chi, posto in prigione, non
andò esente dai tormenti. Anche a _Bartolomeo Platina_ toccò la
medesima disavventura, e dopo il patimento di varii mesi di carcere,
per interposizione di _Francesco Gonzaga_ cardinale di Mantova, fu
liberato[65]. Restano tuttavia le sue doglianze nella vita del medesimo
pontefice Paolo II, il quale perciò non fu creduto che contasse fra i
suoi pregi quello d'amare e favorire chi amava e coltivava le buone
lettere. Corse pericolo in questo anno ancora la Lombardia che si
accendesse nuovo incendio di guerra, perchè _Galeazzo Maria duca_ di
Milano, sdegnato contra de' signori di Correggio, raccomandati de'
Veneziani, avea già mosse le armi contra di loro, ed era venuto per
questo a Parma. Il saggio _duca Borso_ Estense, glorioso anche pel
titolo di essere stato il paciere d'Italia[66], corse tosto a Parma, e
tanto si adoperò, che si placò il di lui sdegno, e si deposero l'armi.




    Anno di CRISTO MCCCCLXXI. Indiz. IV.

    SISTO IV papa 1.
    FEDERIGO III imperadore 20.


Grande era la stima che professava il pontefice _Paolo II_ alla persona
e al raro merito del suddetto _duca Borso_; fra loro ancora passava
stretta amicizia. Volle il papa in quest'anno accordare a lui una
grazia, che _Pio II_ non gli avea mai voluto concedere. Non portava
Borso se non il titolo di duca di Modena e di Reggio, e conte di
Rovigo, dignità a lui conferita, siccome già dissi, da _Federigo III_
imperadore, come sovrano di quegli Stati. Desiderava egli ancora di
potersi intitolare duca di Ferrara, nè il pontefice sovrano di essa
città seppe negargli tal grazia[67]. Mosse dunque Borso da Ferrara nel
dì 13 di marzo alla volta di Roma con accompagnamento d'incredibil
magnificenza. Centotrentaotto muli, parte coperti di velluto, parte
di panno di varii colori alla sua divisa, portavano i suoi ricchi e
preziosi arredi. Nobiltà a folla, cento staffieri, ed altri familiari
e guardie l'accompagnavano a centinaia con tale sontuosità, che Roma
stessa, benchè avvezza a cose grandi, ebbe di che maravigliarsi. Di
molti onori e finezze ricevette egli dal sacro senato de' porporati,
e non meno dal pontefice stesso, da cui nel dì 14 di aprile, giorno
santo di Pasqua, nella basilica vaticana fu solennemente creato duca
di Ferrara colle formalità solite a praticarsi in simili congiunture.
Colmo di favori e di grazie se ne tornò poscia a Ferrara, ed arrivò
colà nel dì 18 di maggio con somma allegrezza del popolo suo, ma
allegrezza che da lì a non molto andò a finire in pianto. Portò egli
seco da Roma certe febbri che diedero sospetti di lento veleno. Quel
che è fuor di dubbio, nel dì 27 del mese suddetto egli terminò il
corso di sua vita. Delle maravigliose doti di questo principe ho io
favellato altrove[68], nè qui voglio ripetere il già detto. Basterà
sapere, che laddove altri attendono ad acquistare i paesi altrui con
sommo aggravio de' proprii[69], Borso altra applicazione non ebbe che
quella di conquistar il cuore de' suoi sudditi con tutte le virtù
e maniere necessarie per questo, e di farsi amare e rispettare da
tutti i principi dell'Italia: il che gli riuscì; tanto era affabile e
protettor della giustizia, sommamente magnifico in tutte le sue azioni,
e pieno d'amorevolezza e clemenza; di modo che il savio e soavissimo
suo governo passò in proverbio, e dura tuttavia in queste e in altre
contrade, dove si dice: _Che non è più il tempo del duca Borso_. È
da vedere il nobilissimo elogio fatto a questo glorioso principe dal
vivente allora Jacopo Filippo storico bergamasco[70]. Sperava _Niccolò
d'Este_, figliuolo legittimo del fu bastardo _marchese Lionello_, di
succeder egli nella signoria di Ferrara. Più diligente, ed assistito
anche dal popolo di Ferrara, fu _Ercole d'Este_, fratello di Borso, ma
legittimo, perchè nato da _Ricciarda da Saluzzo_, moglie del marchese
_Niccolò III_ signor di Ferrara. Si mise egli in possesso prontamente
di Ferrara; e questo esempio si tirò ancora dietro le altre città, che
subito il proclamarono per loro signore. Ritirossi Niccolò a Mantova,
aspettando miglior tempo per far valere le sue pretensioni. Così
dagl'illegittimi tornò nei legittimi principi della casa d'Este il
dominio di Ferrara e degli altri Stati; ed _Ercole I_ duca si diede a
governar con giustizia, liberalità ed amore i suoi popoli, guardandosi
nondimeno dalle insidie del suddetto Niccolò suo nipote. Imperocchè
non solo il marchese di Mantova _Lodovico_, ma anche _Galeazzo Maria_
duca di Milano aveano presa la protezione di lui, ed era dopo la
morte di Borso venuto sul Parmigiano l'esercito d'esso duca con brutta
disposizione d'intorbidar la successione del duca Ercole, se non fosse
avvenuto che anche i Veneziani mossero le lor armi in favore d'Ercole:
il che veduto dal duca di Milano, mostrò di avere per tutt'altro fatta
quella mossa di gente.

Poco stette a mancare di vita anche il pontefice _Paolo II_. Godeva
egli buona sanità, avea anche allegramente cenato; pure nella notte del
dì 25 venendo il dì 26 di luglio si trovò morto in letto per accidente
d'apoplessia. Pochi in questi tempi erano i principi, massimamente dei
rapiti da subitanea morte, che non fossero suggetti alle dicerie del
volgo, quasi che violento fosse stato il lor passaggio all'altra vita.
Non mancò dunque chi sospettasse tolto questo pontefice dal mondo col
veleno, e giunsero fino a dire ch'egli morì strangolato[71]: tutti vani
giudizii, e senza buon fondamento spacciati da chi forse non amava
questo vicario di Cristo, pontefice, al qual certo non perdonarono
le penne d'alcuni, e massimamente del Platina[72], dell'autore della
Cronica di Bologna[73], del Corio[74] e dell'Ammirati[75]. Ma son da
vedere i di lui pregi nella Vita che ne compose Marco Cannesio[76],
e nelle Epistole del Fidelfo[77] e presso altri autori. Soprattutto è
stata abbondantemente difesa da varie imputazioni la memoria di questo
pontefice dal vivente insigne e chiarissimo cardinale Angelo Maria
Querini vescovo di Brescia e bibliotecario della santa romana Chiesa,
la cui erudita penna, nel dare alla luce la Vita scritta dal suddetto
Cannesio, ci ha anche provveduti d'una nobile apologia del medesimo
pontefice, ed ha messi in chiaro i pregi che in lui si osservarono.
Quel solo che forse non si può negare, per testimonianza di Jacopo
Filippo da Bergamo[78], egli morì amato da pochi, e odiato quasi da
tutti, senza che ne apparisca alcuna patente ragione. Successor suo nel
pontificato fu _Francesco dalla Rovere_, cardinale di San Pietro in
Vincula, già stato generale dell'ordine di san Francesco, bassamente
nato in una villa del territorio di Savona, ma versatissimo nella
teologia e nei sacri canoni. Se a questo gran sapere corrispondessero
poscia i fatti, non tarderemo a vederlo. Eletto nel dì 9 d'agosto[79],
prese il nome di _Sisto IV_, e nel dì 25 d'esso mese fu coronato; ma
in quella magnifica funzione tal tumulto insorse nella plebe, ch'egli
andò a pericolo della vita, e gli toccarono anche molte sassate. Si
stese la cattiva influenza di quest'anno anche a _Cristoforo Moro_ doge
di Venezia, perchè nel dì 9 di novembre compiè il corso del suo vivere
con cattiva fama d'ipocrita, di vendicativo, di doppio ed avaro, come
lasciò scritto Marino Sanuto[80]. Fu poscia eletto doge _Niccolò Tron_,
uomo ricco, liberale e di grand'animo.

Col pretesto d'un voto, volle in questo anno, sul principio di
marzo[81], _Galeazzo Maria Sforza_ duca di Milano fare un viaggio a
Firenze colla _duchessa Bona_ sua consorte. La straordinaria pompa con
cui egli andò (matta pompa, perchè fatta senza necessità veruna) vien
descritta dal Corio. Basterà sapere, che oltre all'immensa comitiva di
nobili, cortigiani, staffieri e guardie, tutti superbamente vestiti,
ascendente al numero di due mila cavalli e di ducento muli da carico,
egli si fece condur dietro anche cinquecento coppie di cani di diverse
maniere, e grandissimo numero di falconi e sparvieri. Spese in questo
borioso apparato ducento mila ducati d'oro. Gli onori a lui fatti
da' Fiorentini parve che andassero anche essi all'eccesso[82]. Tre
sontuosissimi spettacoli furono in tale occasione fatti in Firenze, che
riempierono d'ammirazione i Lombardi. Sopra tutti sfoggiò allora nella
magnificenza _Lorenzo de Medici_, nel cui palazzo presero alloggio
il duca e la duchessa. Servì questa visita a strignere maggiormente
l'amicizia tra esso duca e Lorenzo. Strana cosa è, come il Corio
scrive, che, mentre allora soggiornava il duca in Firenze, accadde la
battaglia della Molinella tra Bartolomeo Coleone e i collegati. Abbiam
veduto che tal fatto d'armi avvenne nell'anno 1467, ed essere diversa
questa andata da quella. Passò dipoi il duca di Milano a Lucca, dove
da quella repubblica ricevette riguardevoli onori e grossi regali.
E di là si trasferì a Genova[83]. Non mancò questa nobil città di
accogliere con tutti i segni di onorevolezza e decoro il suo principe,
e il regalò ancora; ma ossia che i regali e gli onori paressero a lui
molto meno che i ricevuti da chi non era suo suddito, oppure che gli
desse negli occhi l'alterigia di quel popolo: certo è ch'egli mostrò
poco gradimento del loro operare, e da lì innanzi parve che odiasse, o
almen poco amasse i Genovesi. Però appena fermatosi ivi per tre giorni,
all'improvviso quasi fuggendo, se ne tornò a Milano, e cominciò poi ad
accrescere le fortificazioni al castelletto e alle fortezze di quella
città, con dispiacere e mormorazione di quei cittadini. Cosa producesse
un tal contegno, non istaremo molto a vederlo.


NOTE:

[60] Ammirati, Ist. di Firenze, lib. 23.

[61] Raynaldus, Annal. Eccles. Sanuto, Istor. Ven., tom. 22 Rer. Italic.

[62] Cronica di Bologna, tom. 18 Rer. Ital.

[63] Raynaldus, Annal. Eccles. Sanuto, Istor. Ven., tom. 22 Rer. Ital.

[64] Platina, in Vita Pauli II Papae.

[65] Ammirati, Istor. Fiorent.

[66] Cronica di Ferrara, tom. 24 Rer. Ital.

[67] Infessura, Diar. P. II, tom. 3 Rer. Ital. Cron. di Ferrara.

[68] Antichità Estensi, P. II.

[69] Annal. Foroliviens., tom. 22 Rer. Ital.

[70] Jacobus Philippus Bergom., Chron.

[71] Sanuto, Istor. Ven., tom. 22 Rer. Ital.

[72] Platina, Vita Pauli II Papae.

[73] Cronica di Bologna, tom. 18 Rer. Ital.

[74] Corio, Istor. di Milano.

[75] Ammirati, Ist. di Firenze, lib. 23.

[76] Cannesius, Vita Pauli II, P. II, tom. 3 Rer. Italic.

[77] Philelphus, in Ep.

[78] Jacobus Philipp. Bergom., in Chron.

[79] Vita Sixti IV, P. II, tom. 3 Rer. Ital. Infessura, Diar. tom. eod.
Platina, Vita Sixti IV Papae.

[80] Sanuto, Ist. Ven., tom. 22 Rer. Ital.

[81] Corio, Istoria di Milano.

[82] Ammirati, Istor. Fiorentina, lib. 23.

[83] Giustiniani, Istor. di Genova. Anton. Gall., Comment., tom. 23
Rer. Ital.




    Anno di CRISTO MCCCCLXXII. Indiz. V.

    SISTO IV papa 2.
    FEDERIGO III imperadore 21.


Non mostrò minor zelo de' predecessori il _pontefice Sisto_ per
opporsi agli smoderati progressi delle armi turchesche in Levante[84].
A questo fine intimò le decime agli ecclesiastici in varii regni, e
spedì legati per raccogliere la pecunia. Uno di questi fu il cardinal
_Rodrigo Borgia_ vescovo di Valenza (poscia _Alessandro VI_ papa),
che, in ricompensa di avere co' suoi maneggi aiutato Sisto a conseguire
il papato, ottenne d'andar legato in Ispagna, dove, per testimonianza
del cardinal di Pavia[85], fece un gran bottino per sè, con aggravio
degli Spagnuoli, e senza profitto della guerra contra del Turco. Armò
dunque il papa trentaquattro galee, e ne diede il comando al cardinale
_Olivieri Caraffa_. Cinquanta altre ne misero in mare i Veneziani, e
ventiquattro il re di Napoli _Ferdinando_. Saccheggiò varii paesi de'
Turchi, prese, mise a sacco e poi diede alle fiamme la città delle
Smirne; e qui terminarono tutte le prodezze, che certo non guastarono
punto gli affari del tiranno d'Oriente, al quale con più fortunati
successi fece negli stessi tempi guerra _Usumcassano_ re di Persia.
Con tutto ciò tornato a Roma nel gennaio seguente esso cardinale, vi
fece la sua entrata come trionfante con venticinque Turchi prigioni, e
dodici cammelli che portavano le spoglie de' nemici. In mezzo a questi
pensieri militari non ommetteva _papa Sisto_ quello d'ingrandire i
suoi nipoti bassamente nati; che questa era la principal cura dei papi
d'allora. Creò prefetto di Roma _Leonardo dalla Rovere_, figliuolo
d'un suo fratello, e gli procurò un riguardevole accasamento, cioè
una figliuola bastarda del _re Ferdinando_. Diede parimente la sacra
porpora a _Giuliano_, figliuolo anch'esso di un suo fratello, il qual
poi fu _papa Giulio II_. Ma spezialmente inclinava il suo amore a due
suoi nipoti, cioè a _Pietro_ e _Girolamo Riarii_, con tale eccesso, che
fu creduto esser eglino piuttosto figliuoli che nipoti suoi. Pietro, di
vil fraticello francescano che era, divenne amplissimo cardinale del
titolo di San Sisto, patriarca di Costantinopoli e poi arcivescovo di
Firenze. Come in fine esaltasse l'altro nipote Girolamo, lo vedremo a
suo tempo. Seppe ben profittare il re Ferdinando del soverchio genio di
questo papa verso i nipoti, perchè col mezzo del sopraddetto matrimonio
ricuperò da lui il ducato di Sora[86], ed ottenne non solamente
la remission de' censi non pagati in addietro pel regno di Napoli,
ma anche l'esenzione dal pagar censo in avvenire sua vita naturale
durante: il che diede occasione di non poche doglianze ai cardinali
zelanti.

Per cagione d'una miniera d'allume di rocca scoperta circa questi
tempi nel territorio di Volterra, nacque non lieve discordia nell'anno
presente fra la repubblica fiorentina, padrona di quella città, e il
popolo della medesima[87], pretendendo non men gli uni che gli altri
l'utile di quella scoperta. Vennero per questo litigio i Volterrani
alla ribellione; laonde i Fiorentini, preso per loro generale _Federigo
conte_ d'Urbino, inviarono il campo intorno a Volterra, da ogni parte
bloccandola. Anche il papa vi mandò molte delle sue milizie per timore
che questo picciolo fuoco crescendo producesse un incendio maggiore.
Ne ebbero ancora dal duca di Milano. Per alcun tempo fu angustiata
quella città in maniera che, non apparendo speranza di soccorso, furono
obbligati i cittadini a sottomettersi. I capitoli dell'accordo erano
già sottoscritti, e dovea restar salva la città; ma uno scellerato
Veneziano, per nome Giovanni, di nascosto v'introdusse i soldati, e gli
animò al sacco. Restò la misera città preda di quella sregolata gente,
contuttochè il conte d'Urbino facesse ogni sforzo per frenare tanta
iniquità, e facesse poi impiccare quel Veneziano. Così tornò Volterra
alle mani de' Fiorentini, e laddove essa dianzi si pretendea piuttosto
collegata che suddita loro, perdè tutti i suoi privilegii, e si vide
piantare addosso una fortezza capace di tenerla in freno da lì innanzi.
Passò a miglior vita nel dì 28 di marzo[88], vigilia di Pasqua _Amedeo
IX_ duca di Savoia in età di soli trentasette anni. Nei bei giorni
della sua vita fu egli afflitto dal mal caduco, ossia dall'epilessia;
ma egli, siccome pieno delle massime sante del Vangelo, riceveva questa
afflizione col medesimo volto, con cui altri riceve la felicità di
questa vita. Inesplicabil era il suo amore e la sua liberalità verso
de' poveri; in una parola, tali furono le sue virtù, e massimamente la
religione e pietà, che meritò da' suoi popoli il titolo di _beato_;
e fu anche detto che alla sua tomba erano per virtù divina succedute
varie miracolose guarigioni. A lui succedette nel ducato di Savoia e
principato di Piemonte _Filiberto_ suo figliuolo primogenito.


NOTE:

[84] Raynaldus, Annal. Eccl.

[85] Jacobus Papiensis Cardinal., Epist. 134.

[86] Jacobus Papiensis, Ep. 134, 439. Raynaldus, Annales Eccl.

[87] Anton. Hyvan., Comment., tom. 23 Rer. Ital. Ammirat., Istoria di
Firenze, lib. 23.

[88] Guichenon, Hist. de Maison de Savoye.




    Anno di CRISTO MCCCCLXXIII. Indiz. VI.

    SISTO IV papa 3.
    FEDERICO III imperadore 22.


In quest'anno ancora la flotta delle armi cristiane, composta di
galee pontifizie, veneziane e napoletane, passò a' danni de' Turchi,
ma senza che si possa contare impresa alcuna degna di memoria. Quel
che è peggio, i Turchi vennero sino in Friuli, e recarono a quel
paese incredibili danni[89]. Già vedemmo che _Ercole Estense_, figlio
legittimo e naturale di Niccolò III marchese di Ferrara (e non già
solamente naturale, come qualche disattento storico lasciò scritto),
era stato nemico di _Ferdinando re_ di Napoli, ed avea militato contra
di lui in favore del duca d'Angiò. Ora dacchè egli fu creato duca di
Ferrara, ravvivò l'antica amicizia con esso re, e nell'anno precedente
si accordò di prendere in moglie _Leonora d'Aragona_, figliuola
legittima e naturale del medesimo re[90]. Con suntuoso accompagnamento
nel mese di giugno si partì da Napoli questa real principessa,
condotta da don _Sigismondo d'Este_ fratello del duca Ercole, e giunse
a Roma. Che grandiosi spettacoli e magnifiche feste si facessero
quivi per onorarla, s'io volessi ridirlo, non la finirei sì tosto. Se
n'ha un'ampia descrizione nella Storia del Corio[91] e negli Annali
Piacentini del Rivalta[92]. Ne parla anche l'Infessura[93], oltre altri
autori, e n'ho parlato anch'io nella parte II delle Antichità Estensi.
Di singolari finezze ed onori le fece il papa; ma il cardinal _Pietro
Riario_ suo nipote diede in tali sfoggi di magnificenza, che se non
superò, certo uguagliò i più splendidi monarchi degli antichi secoli.
Per ordine suo fu coperta di velami tutta la piazza de' santi Apostoli,
alzato in essa un superbo palagio di legname con tre sale sostenute
da colonne messe a oro, e ornate con fregi mirabili, fontane, credenze
piene di vasi d'oro e d'argento, dove varie rappresentazioni si fecero.
Tralascio il resto. In un solo convito fu creduto ch'egli spendesse
venti mila ducati d'oro: cose tutte applaudite sommamente dalla gente
mondana, ma che con ribrezzo si miravano dai più saggi, non sapendo
digerire che questo cardinale, riputato un altro papa, logorasse in
tante vanità i tesori della Chiesa[94]. Arrivò poscia a Ferrara questa
principessa nel dì 3 di luglio[95], e quivi ancora con suntuosissime
feste di molti giorni furono solennizzate le nozze.

Non visse oltre a quest'anno _Niccolò Tron_ doge di Venezia, essendo
succeduta la morte sua nel dì 28 di luglio[96], di cui fu successore
_Niccolò Marcello_, eletto doge nel dì 13 d'agosto, uomo degno per le
sue buone qualità di quel trono. Parimente nel presente anno andando a
Venezia _Alessandro Sforza_ signor di Pesaro, fratello del fu celebre
_Francesco I_ duca di Milano, infermatosi in una osteria per viaggio,
quivi fece fine ai suoi giorni[97], sul principio di aprile, con
lasciare dopo di sè un'illustre memoria di essere stato uno dei più
magnifici e prodi capitani del tempo suo. Pervenne il dominio di Pesaro
a _Costanzo Sforza_ suo figliuolo. Non contento il cardinal _Pietro
Riario_ suddetto delle smoderate spese fatte in Roma pel ricevimento
di _Leonora d'Aragona_, volle inoltre che la Lombardia co' suoi occhi
imparasse fin dove sapea giugnere la pazza sua magnificenza. Pertanto
dal papa suo zio, o padre, il quale nulla sapea negargli, ottenuto il
titolo di legato di tutta l'Italia[98], venne a visitare il duca di
Milano, e nel dì 12 di settembre pervenne a quella città. Tale era
la comitiva sua, che di più non avrebbe fatto il pontefice stesso.
E fu anche sì onorevolmente accolto, trattato e regalato dal duca,
quasi come fosse un papa. La voce che corse allora, per attestato
del Corio[99], fu, essere nei lunghi e scambievoli ragionamenti
loro convenuti che il cardinale farebbe creare _Galeazzo Maria_ re
di Lombardia, con aiutarlo ad acquistar quelle città e terre che
convenivano a tal dignità, e che il duca all'incontro aiuterebbe il
cardinale con danari e genti d'armi a succedere nel papato. Certamente
di gran discredito alla sacra corte di Roma doveano essere queste
eccessive pompe e spese d'un cardinale nipote del pontefice, e i
suoi passi, che davano campo a tali dicerie probabilmente false dei
politici d'allora. Ma vedremo presto che Dio vi provvide. Secondo il
Platina[100], allora fu che il medesimo cardinale per quaranta mila
ducati d'oro comperò la città d'Imola da _Taddeo Manfredi_, cacciato di
là per una sedizione della moglie e del figliuolo. Di questa similmente
col consenso del papa fece un dono a _Girolamo Riario_ suo fratello. Se
n'andò poscia il cardinale a Venezia, ma contro il parere del duca di
Milano. Quantunque gli fosse fatto ogni possibil onore in quella città,
nulladimeno comune credenza fu che i Veneziani in segreto il mirassero
di mal occhio, attesa la stretta fratellanza osservata fra lui e il
duca di Milano.


NOTE:

[89] Simonetta, Vita Francisci Sfortiae, tom. 21 Rer. Ital. Corio,
Istor. di Milano.

[90] Cronica di Ferrara, tom. 24 Rer. Ital.

[91] Corio, Istor. di Milano.

[92] Annales Placentini, tom. 20 Rer. Ital.

[93] Infessura, Diar., P. II, tom. 3 Rer. Ital. Cardinal. Papiensis,
Ep. 558. Vita Sixti IV, P. II, tom. 3 Rer. Ital.

[94] Annales Placentini, tom. 20 Rer. Ital.

[95] Antichità Estensi, P. II.

[96] Sanuto, Istor. Ven., tom. 22 Rer Ital.

[97] Cronica di Ferrara, tom. 24 Rer. Ital. Annales Foroliviens., tom.
22 Rer. Ital.




    Anno di CRISTO MCCCCLXXIV. Indiz. VII.

    SISTO IV papa 4.
    FEDERIGO III imperadore 23.


Tornato che fu da Venezia a Roma il soprammentovato _Pietro Riario_
cardinale di San Sisto e vescovo di più chiese, gravemente si ammalò, e
nel dì 5 di gennaio terminò colle sue grandezze la vita[101]. L'eccesso
de' piaceri, a' quali s'era abbandonato, probabilmente gli abbreviarono
i giorni. Contuttociò comunemente fu creduto che il veleno lo avesse
tolto dal mondo nel più bel fiore dell'età sua, forse a lui fatto
dare da chi nol potea sofferire così onnipotente presso lo zio papa, e
dissipatore scandaloso dell'erario pontificio[102]. Comunque sia, venne
egli meno, e restò solamente una memoria troppo svantaggiosa di lui
presso i saggi; poichè per conto del popolo e della prodigiosa copia
de' suoi cortigiani, siccome tutti godevano della di lui prodigalità,
così ancora tutti deplorarono l'immatura sua morte. Il savio cardinal
di Pavia _Jacopo Ammanati_[103] ci lasciò la descrizione de' costumi
e delle azioni sue, tutti ridondanti in biasimo del pontefice zio,
perduto nell'amore de' suoi nipoti. Mancò di vita in quest'anno in
Ferrara, nel dì 6 d'agosto[104], _Ricciarda_ figliuola del marchese
di Saluzzo, già moglie di _Niccolò III_ d'Este marchese di Ferrara, e
madre d'_Ercole I_ duca di Ferrara. Ed in quella città arrivò nel dì 4
di dicembre _don Federigo_ figliuolo del _re Ferdinando_, e fratello
della _duchessa Leonora_, che dopo aver quivi ricevuto grande onore,
passò alla corte di Milano. Probabilmente fu egli mandato dal padre
colà per aver penetrato il maneggio che si facea di una lega fra i
Veneziani, Fiorentini e il duca di Milano[105]. Ma non dovette arrivare
a tempo per disturbare il trattato, perchè essa lega fu conchiusa
nel giorno 20 di novembre[106], con restarne escluso lo stesso re
Ferdinando. Se l'ebbe egli sommamente a male, e ne nacque non lieve
sdegno contra del duca di Milano, il quale avendo sempre in addietro
avuti per nemici i Veneziani, si fosse ora unito con loro, abbandonando
il vecchio amico e chi era padre d'_Alfonso duca_ di Calabria cioè del
marito d'_Ippolita_ sorella di esso duca Galeazzo Maria[107]. Però,
tutto che fosse in quella lega lasciato luogo d'entrarvi al medesimo
Ferdinando e a papa Sisto, niun di essi vi volle aver luogo. La somma
intrinsichezza che passava fra esso papa e il re, quella appunto fu che
mosse i Fiorentini a procurar quella lega.

Fu in quest'anno obbligato il pontefice a muovere le sue armi[108],
perchè in Todi nacque una pericolosa sedizione fra i cittadini per
le fazioni guelfa e ghibellina. Accorsero gli Spoletini in soccorso
de' Ghibellini, ed era per accendersi un gran fuoco per tutto quel
ducato, se non fosse giunto colle sue brigate _Giuliano dalla Rovere_
cardinale, che cominciò a fare il noviziato delle armi, e ad assumere
spiriti guerrieri, continuato poi quand'anche asceso al pontificato
prese il nome di _Giulio II_. Egli pacificò Todi, ed obbligò il popolo
di Spoleti a rendersi ubbidiente a' suoi cenni. Ma perchè non prese
ben le sue precauzioni, gli iniqui soldati, contro il di lui volere
entrati in essa città di Spoleti, barbaricamente la misero tutta a
sacco. Portossi dipoi il cardinal Giuliano a città di Castello per
isloggiarne _Niccolò Vitelli_ tiranno della medesima, che per un
pezzo gagliardamente si difese, e diede anche delle buone percosse
all'armata pontificia. Ottenne in oltre esso Vitelli soccorso dal duca
di Milano e da' Fiorentini; eppure in fine, atterrito dalla venuta
di _Federigo conte_ d'Urbino, principe di molto valore, che circa
questi tempi ottenne dal papa il titolo di duca, capitolò la resa
della città. Poco tempo godè della sua dignità _Niccolò Marcello_ doge
di Venezia, perchè nell'anno presente ai primo dì di dicembre[109]
fu chiamato da Dio a più felice vita. In luogo suo fu posto _Pietro
Mocenigo_, signor valoroso, che in questo medesimo anno avea fatto
levare ai Turchi l'assedio da Scutari. Conchiuse in questo anno il
_re Ferdinando_ il matrimonio di _Beatrice_ sua figliuola col famoso
_Mattia_ re d'Ungheria; ma l'esecuzione sua la vedremo solamente
all'anno 1476. Venne ancora in quest'anno per Lombardia, ed andossene
a Roma _Cristierno_ re di Danimarca, al quale non mancò _papa Sisto_ di
far godere molti onori e regali, in guisa che il rimandò contento alle
sue contrade.


NOTE:

[98] Platina, Vita Sixti IV, P. II, tom. 3 Rer. Ital. Annal.
Foroliviens., tom. 20 Rer. Ital.

[99] Corio, Istor. di Milano.

[100] Platina, Vita Sixti IV.

[101] Volaterranus, lib. 22. Infessura, P. II, tom. 3 Rer. Ital.

[102] Corio, Istor. di Milano.

[103] Card. Papiensis, Epis. 548.

[104] Cronica di Ferrara, tom. 24 Rer. Ital.

[105] Sanuto, Istor. Venet., tom. 22 Rer. Ital.

[106] Corio, Ist. di Milano.

[107] Ammirati, Istor. di Firen., lib. 24. Annal. Placentini, tom. 20
Rer. Italic.

[108] Vita Sixti IV, P. II, tom. 3 Rer. Ital.




    Anno di CRISTO MCCCCLXXV. Indiz. VIII.

    SISTO IV papa 5.
    FEDERIGO III imperadore 24.


L'anno presente fu anno di pace per l'Italia, e in Roma fu anno di
giubileo[110]. _Papa Sisto_, che voglia avea di far questa sacra
funzione, e desiderava nello stesso tempo di soddisfare alla divozion
de' popoli, coll'accorciare gli anni del sacro giubileo, quegli fu
che lo ridusse a venticinque anni, come tuttavia si costuma. Non si
osservò gran concorso a Roma in tal congiuntura, perchè la Francia,
l'Inghilterra, la Spagna, la Ungheria e la Polonia si trovavano in
guerra. Vi andò bensì nel dì 6 di gennaio _Ferdinando re_ di Napoli; ma
colla sua divozione, secondo il solito de' principi, erano mischiati
degli affari politici[111]. Sopprattutto a lui premeva di guastar la
lega de' Veneziani col duca di Milano e co' Fiorentini, siccome poi gli
venne fatto. Dicono inoltre, che avendolo o prima, o allora esentato
il papa dal pagar censo pel regno di Napoli, cominciasse in quest'anno
l'uso di presentar la chinea in luogo di censo nella vigilia della
festa di San Pietro, in ricognizione della sovranità pontificia sopra
quel regno; il che tuttavia è in uso, ma colla giunta alla chinea
d'alcune migliaia di ducati. V'andò anche _Carlotta regina_ di Cipri,
scacciata da quel regno, per cagion del quale insorsero gravissime
liti. Ne rimase infine padrona la repubblica di Venezia, la quale in
quest'anno si disgustò col _re Ferdinando_, perchè si scopri a lei
contrario nell'affare di Cipri[112]; e ritirò anche il suo ambasciatore
da Roma, trovandosi burlata dal pontefice, perchè, dopo aver egli
tratto tanto danaro delle borse cristiane, non si prendeva pensiero di
soccorrere essi Veneziani nell'infausta guerra co' Turchi. E riuscì
ben deplorabile nell'anno presente l'acquisto fatto da que' Barbari
dell'importante città di Coffa nella Crimea, posseduta per tanti anni
dai Genovesi. Così, per negligenza di chi dovea accudirvi, ogni dì più
cresceva la potenza degli Ottomani, e calava quella della cristianità.

Ma se _papa Sisto_ si prendea poca cura dei progressi dell'armi
turchesche, avea ben a cuore l'esaltazione de' propri nipoti. Abbiamo
dal Platina[113] che in quest'anno egli procurò da _Federigo duca_
d'Urbino _Giovanna_ sua figliuola per moglie di _Giovanni dalla Rovere_
suo nipote, e fratello del cardinal _Giuliano_, cioè di chi fu poi papa
Giulio II. E perchè pareva indecente che la figliuola d'un principe
fosse maritata con chi non possedeva Stati, Sisto vi trovò il ripiego,
e fu quello di concedere al nipote in vicariato la città di Sinigaglia,
colla bella terra e distretto di Mondavio: al che si opposero sulle
prime i cardinali, ma con darla vinta infine all'autorità del papa, e
alle preghiere d'esso cardinal Giuliano. Per tal maritaggio pervenne
col tempo il ducato d'Urbino alla casa dalla Rovere. Nel novembre di
quest'anno fu rapito dalla morte _Leonardo_ nipote del papa e prefetto
di Roma. Succedette in essa dignità l'altro suo nipote, cioè il
suddetto _Giovanni_. Morì ancora nell'ottobre di quest'anno _Bartolomeo
Coleone_ da Bergamo[114], rinomato generale de' Veneziani, con lasciar
erede de' suoi beni lo stesso senato veneto, che ne ebbe in soli danari
più di ducento mila ducati d'oro, oltre ad alcune belle terre. Gli fu
alzata in Venezia sul piazzale della chiesa dei santi Giovanni e Paolo
una statua equestre di bronzo, alla quale si trovò una mattina ch'era
stata posta in mano una scopa e al collo un sacco: satira che rincrebbe
assaissimo a quel saggio senato.


NOTE:

[109] Sanuto, Istor. Venet., tom. 22 Rer. Ital.

[110] Raynaldus, Annal. Eccles.

[111] Infessur., Diar. P. II, tom. 3 Rer. Ital.

[112] Andrea Navagero, Ist. di Ven., tom. 23 Rer. Ital.

[113] Platina, Vita Sixti IV, P. II, tom. 3 Rer. Ital.




    Anno di CRISTO MCCCCLXXVI. Indiz. IX.

    SISTO IV papa 6.
    FEDERIGO III imperadore 25.


Fiera inondazione del Tevere nel gennaio di quest'anno, cagionata
dalle strabocchevoli pioggie, allagò molta parte di Roma, e recò
gravissimi danni a quegli abitanti[115]. Ossia che la peste venisse
altronde portata in quella città, oppure, come è più probabile,
s'infettasse l'aria nel diseccarsi dell'acque corrotte, una micidiale
epidemia assalì nei mesi seguenti il popolo romano, con farne molta
strage[116]. Per isfuggire i pericoli di questo malore, il pontefice
_Sisto_ se n'andò alla buon'aria di Campagnano. Succedette nel dì primo
di settembre una gran turbolenza nella città di Ferrara[117]. Se ne
stava in Mantova _Niccolò d'Este_ nipote d'_Ercole I duca_ di Ferrara,
meditando sempre le maniere di levar la signoria ad esso suo zio. Se
l'intese con _Galeazzo Maria_ duca di Milano, principe di perversa
politica, ed ebbe anche braccio da _Lodovico marchese_ di Mantova suo
parente. Pertanto nella mattina del dì suddetto con cinque navi cariche
di armati giunse a Ferrara, in tempo appunto che il duca era ito alla
nobil sua villa di Belriguardo; e, siccome egli avea delle intelligenze
con alcuni suoi aderenti in quella città, non gli fu difficile
l'entrarvi per un portello. A dirittura andato alla piazza, l'occupò,
gridando i suoi: _Vela, vela_, e fece rompere tutte le carceri. A
questo impensato accidente la _duchessa Leonora_ e don _Sigismondo di
Este_ suo cognato se ne fuggirono in Castello Vecchio, dove neppur era
provvision di vivere per un giorno. Si credeva Niccolò che il popolo
s'avesse a sollevare in suo favore; ma niuno si mosse, amando tutti
il presente legittimo governo. Portato con tutta fretta sì disgustoso
avviso al _duca Ercole_, tosto montò a cavallo per venire a Ferrara;
ma per via fattogli credere che Niccolò era venuto con quattordici mila
persone, ed essere perduta la città, mutato cammino, s'inviò alla volta
d'Argenta, e andò a fortificarsi a Lugo. Intanto, accortosi Niccolò
che non batteano i conti da lui fatti sopra il popolo, e che anzi
cominciavano i cittadini a prendere l'armi contra di lui, ed era uscito
don Sigismondo con gente per venirgli addosso, uscì frettolosamente di
città, e, passato il Po con parte dei suoi, se ne fuggì pel territorio
del Bondeno. Ma que' contadini, già informati dell'affare, tanto
l'inseguirono, ammazzando quanti cadevano nelle lor mani, che fecero
prigione lui ed alcuni de' suoi capitani. Fu condotto l'infelice
Niccolò a Ferrara, dove nel giorno seguente arrivato il duca Ercole, ed
accolto con festose acclamazioni dal popolo, nel caldo del suo sdegno
fece tagliare la testa a lui, ed impiccare per la gola alcuni dei di
lui seguaci rimasti prigioni. Tale fu il fine di questa breve tragedia.
Avea il duca nel dì 21 di luglio avuta la consolazione della nascita
d'un figliuolo a lui partorito da Leonora d'Aragona sua moglie, al
quale, in memoria del _re Alfonso_ avolo suo materno, fu posto il nome
di _Alfonso_. Questi poi col tempo riuscì uno dei più prodi e celebri
principi d'Italia.

Era da molto tempo stabilito il matrimonio di _Beatrice_ figliuola di
_Ferdinando re_ di Napoli, e sorella della suddetta Leonora duchessa
di Ferrara, coll'insigne re d'Ungheria _Mattia Corvino_[118]. Se
gli diede effetto nel dì 15 di settembre dell'anno presente, in cui
questa principessa fu sposata in Napoli, e coronata regina d'Ungheria
dal cardinale _Olivieri Caraffa_. S'imbarcò ella nel dì 2 d'ottobre
a Manfredonia con quattro galee e molti altri legni, per passare in
Ungheria: pure certo è che la medesima pervenne a Ferrara nel dì 16 di
ottobre, dove con grande onore fu ricevuta dal duca suo cognato, e si
fecero molte feste, finchè nel dì 21 si rimise in viaggio. Avea fin
qui _Galeazzo Maria Sforza_ duca di Milano governati i suoi popoli,
non già secondo le saggie massime di _Francesco_ suo padre, ma con
quelle che gli dettava il suo capriccioso e tirannico genio[119].
Benchè non gli mancassero delle belle qualità, pure l'eccesso della
sua ambizione, libidine e crudeltà produsse il frutto ordinario de'
vizii, cioè l'odio quasi universal della gente. Per motivi particolari
di sdegno contra di lui congiurarono insieme _Gian-Andrea Lampugnano_,
_Girolamo Olgiato_ e _Carlo Visconte_, nobili milanesi, di levarlo di
vita; ed aspettarono a fare il colpo nel dì 26 di dicembre, in cui esso
duca soleva portarsi alla basilica di Santo Stefano[120]. Giunto colà
il duca colle sue guardie, e con una fiorita corte, i tre congiurati
in mezzo a quella gran truppa arditamente se gli avventarono addosso,
e con più ferite lo stesero morto a terra. In quel fiero miscuglio
intricatosi nel fuggire fra le gonnelle delle donne il Lampugnano,
restò anch'esso ucciso. Ebbero l'Olgiato e il Visconte la fortuna
di trapelar per la gente, e di correre a nascondersi; ma, scoperti,
furono consegnati alla giustizia, e poi squartati vivi. All'Olgiato,
giovine di gran fuoco, non vi fu maniera di far conoscere il fallo
suo, non iscusabile davanti a Dio[121], sostenendo egli sempre, anzi
pregiandosi di aver fatto un sacrifizio, di cui dovea aspettarsi
premio da Dio e dagli uomini. Così terminò sua vita quel principe, e
la morte sua fu principio di non poche calamità, che afflissero dipoi
la misera Italia, avendo egli lasciato dopo di sè Gian-Galeazzo Maria
suo primogenito di età di soli otto anni, e però incapace del governo,
che fu bensì quietamente proclamato duca, ma con pervenire la reggenza
di quegli Stati alla _duchessa Bona_ di Savoia sua madre. Trovossi
tosto quella saggia principessa attorniata e battuta da _Sforza duca_
di Bari, e _Lodovico_, _Ascanio_ ed _Ottaviano_ fratelli dell'ucciso
duca, e dianzi banditi, che non tardarono a sconvolgere tutta la lor
casa e il ducato di Milano, siccome vedremo. Andarono da tutte le parti
ambasciatori a condolersi colla duchessa dell'atroce caso, e ad esibir
soccorsi; ma cominciò nel cuore stesso della famiglia Sforza a formarsi
un tarlo, i cui perniciosi effetti compariranno in breve. Nel dì 23 di
febbraio di quest'anno[122] essendo mancato di vita _Pietro Mocenigo_
doge di Venezia, in luogo suo fu sostituito _Andrea Vendramino_.




    Anno di CRISTO MCCCCLXXVII. Indiz. X.

    SISTO IV papa 7.
    FEDERIGO III imperadore 26.


Era restato vedovo _Ferdinando re_ di Napoli, e tuttochè avesse
figliuoli grandi, e il primogenito _Alfonso duca_ di Calabria si
trovasse arricchito anch'esso di prole, pure pensò ad accasarsi di
nuovo. Sembra che la politica il conducesse a questo. Il non aver mai
il re di Aragona e Sicilia _Giovanni_ approvato che fosse pervenuto
al bastardo _re Ferdinando_ il regno di Napoli, regno conquistato col
sangue e col danaro de' suoi popoli, cagion fu che mala corrispondenza
fin qui durasse fra loro[123]. Diede il re Giovanni nell'anno presente
al re Ferdinando _Giovanna_ sua figliuola in moglie. Per tal via fra
questi principi tornò la buona armonia. Nel settembre del presente anno
con magnifica solennità furono celebrate cotali nozze; ed essendo, per
tale occasione, stato spedito colà il cardinale _Rodrigo Borgia_ con
titolo di legato, egli fu che coronò la nuova regina. Ferdinando, per
levar di testa ad Alfonso duca di Calabria suo primogenito qualunque
gelosia che gli potesse nascere per cagion di tali nozze, nel dì 20
del suddetto settembre gli fece giurare omaggio da tutti i baroni
come ad immediato successore della corona dopo sua morte. Nel dì 10 di
dicembre di quest'anno[124] _papa Sisto_ fece la promozione d'alcuni
nuovi cardinali. Uno d'essi fu _Giovanni d'Aragona_ figliuolo del
medesimo re Ferdinando. Due altri suoi nipoti ornò Sisto della sacra
porpora. Si può ben credere che ciò non piacesse agli altri porporati,
e massimamente a chi disapprovava gli eccessi del nepotismo. In questi
tempi _Carlo da Montone_, figlio naturale di quel _Braccio_ che già
vedemmo sì famoso capitano, essendo già avvezzo all'armi, e condottiere
d'alcune squadre, concepì speranza di assoggettarsi Perugia, siccome
avea fatto il padre; e a tal fine assoldata molta gente, s'indirizzò
a quelle parti[125]. Gli andò fallito il colpo, perchè trovò sicura
quella città per una lega nuovamente fatta co' Fiorentini. Si volse
dunque addosso ai Sanesi, e, trovandoli sprovveduti, fece loro gran
danno, e più n'avrebbe fatto, se i Sanesi, ricorsi ai Fiorentini,
non avessero ottenuto il lor patrocinio, per cui fu d'uopo che Carlo
cessasse dall'offenderli.

Ciò che maggior rumore fece nell'anno presente fu la rivoluzione
di Genova[126]. Quel popolo, oltre al suo genio portato sempre alla
novità, e a mutar padrone e governo, era da gran tempo mal soddisfatto
dell'estinto duca di Milano _Galeazzo Maria_. Specialmente i Fieschi
per danni ricevuti grande odio nudrivano contro la casa Sforza. Dacchè
dunque fu morto esso duca, _Matteo del Fiesco_ fece massa di gente, e
con intelligenza di varii cittadini, nel dì 16 di marzo[127], entrò di
notte con una scalata in Genova, gridando: _Libertà_. Tutto il popolo
fu per lui in armi. Sopravvennero poscia _Obietto_ e _Gian-Luigi_
fratelli del Fiesco, che maggiormente animarono i cittadini alla
ribellione, e fecero tornare in città i Fregosi. Ma il castelletto
restava in mano del duca, e questo con grossa e fedel guarnigione, il
quale cominciò colle artiglierie a far guerra alla città. All'avviso
di tal sedizione, la _duchessa Bona_ mise tosto in ordine circa dodici
mila armati, la maggior parte fanteria, e la spedì a quella volta sotto
il comando di _Roberto da San Severino_, capitano di gran credito in
questi tempi. Seco erano _Lodovico il Moro_ ed _Ottaviano_, zii del
picciolo duca, e inoltre _Prospero Adorno_, il quale, già confinato
in Milano, con dolci parole e larghe promesse fu in questa occasione
condotto ad imprendere anch'egli l'assunto di ridurre di nuovo la
patria all'ubbidienza del duca. Mirabilmente servì la presenza ed
industria dell'Adorno per calmare gli animi sediziosi di quel popolo,
in maniera che dopo alquante calde scaramuccie si trattò di pace, e
tornò Genova, nel giorno ultimo d'aprile, a riconoscere per suo signore
il duca di Milano, con aver poi tutti nel dì 9 di maggio prestato il
giuramento di fedeltà. Restò ivi per governatore a nome del duca il
suddetto Prospero Adorno. Era allora il principal ministro di _Bona_
duchessa di Milano _Cecco Simonetta_ Calabrese, personaggio d'insigne
attività, fedeltà ed accortezza; e perchè tale, promosso ai principali
onori da _Francesco Sforza_, ottimo discernitore dell'altrui abilità.
Avea per fratello quel _Giovanni Simonetta_, che ci diede la Vita di
esso duca Francesco, scritta elegantemente in latino[128]. Ma cotanta
sua autorità gli tirò addosso l'odio di moltissimi, e massimamente dei
nobili della fazion ghibellina. Più nondimeno degli altri il miravano
con occhio bieco i principi zii del duca, cioè _Sforza duca_ di Bari,
_Lodovico_, _Ottaviano_ ed _Ascanio_, perchè da lui tenuti stretti,
non volendo egli che sì pericolosi strumenti s'ingerissero nel governo.
Perciò cominciarono a cercar le vie di abbatterlo, e tirarono nel loro
partito _Roberto da San Severino_, voglioso anch'esso di metter mano
negli affari dello Stato. Non dormiva il Simonetta; e però nel dì 25 di
maggio fece che la duchessa, chiamato nel castello _Donato del Conte_,
ch'era il principale manipolatore della congiura, il ritenne prigione,
e mandollo nelle carceri di Monza. Diedero per questo alle armi i
fratelli sforzeschi; nè le voleano deporre senza vedere rimesso in
libertà Donato. Si quetarono infine; ma non andò molto che Roberto da
San Severino, accortosi che a lui si faceva la caccia, perchè creduto
mantice di quel fuoco, prese la fuga, ed, avendo accortamente deluso
chi gli tenea dietro con armati per prenderlo, si ritirò poi ad Asti.
Non ebbe così favorevole la fortuna _Ottaviano Sforza_, che parimente
se ne fuggì, perciocchè inseguito, nel voler passare a guazzo il fiume
Adda, quivi annegato lasciò la vita. Furono appresso relegati gli altri
fratelli Sforza, cioè _Sforza_ duca di Bari al suo ducato in regno
di Napoli, _Lodovico_ a Pisa ed _Ascanio_ a Perugia: con che tornò in
Milano la quiete, ma per durarvi poco. Era stata occupata la signoria
di Faenza a _Galeotto de' Manfredi_ da _Carlo_ suo fratello[129]. Ebbe
ordine _Giovanni Bentivoglio_ dalla duchessa di Milano di prestare
aiuto a Galeotto, e infatti si trovò obbligato Carlo a dimettere la
preda. Se n'andò egli a Napoli, ma fu mal veduto dal _re Ferdinando_.
Abbiamo dal Diario di Parma che sul fine d'ottobre dell'anno
presente[130] circa trenta mila Turchi a cavallo dalla Bossina
all'improvviso comparvero nel Friuli sin presso ad Udine, i quali, dopo
avere sconfitto un corpo di gente mandato contra d'essi dai Veneziani,
saccheggiarono e misero a fuoco centocinquanta ville, uccidendo i
vecchi e le donne, e ritenendo i fanciulli. Gran paura fu in Venezia,
e gran preparamento di gente vi si fece; ma i Barbari, sopravvenuto il
verno, se ne ritornarono in Bossina.


NOTE:

[114] Corio, Ist. di Mil. Sanuto, Ist. Ven., tom. 22 Rer. Ital.
Navagero, Ist. Ven., tom. 23 Rer. Ital.

[115] Jacobus Card. Papiens., Ep. 642.

[116] Infessura, Diar., P. II, tom. 3 Rer. Ital.

[117] Cronica di Ferrara, tom. 24 Rer. Ital.

[118] Giornal. Napol., tom. 21 Rer. Ital.

[119] Corio, Ist. di Milano.

[120] Cronica di Ferrara, tom. 24 Rer. Ital. Ripalta, Annal. Placent.,
tom. 20 Rer. Ital.

[121] Anton. Gallus, in Comment., tom. 23 Rer. Ital.

[122] Sanuto, Ist. Ven., tom. 22 Rer Ital.

[123] Giornal. Napolet., tom. 21 Rer. Ital.

[124] Raynaldus, Annal. Eccles. Infessura, Diar., P. II, tom. 3 Rer.
Ital.

[125] Ammirati, Ist. di Firenze, lib. 23.

[126] Corio, Istor. di Milano. Antonius Gallus, in Comment., tom. 23
Rer. Ital.

[127] Giustiniani, Storia di Genova, lib. 5.

[128] Anton. Gallus, Comment., tom. 23 Rer. Ital. Ripalta, Annal.
Placent., tom. 20 Rer. Ital.




    Anno di CRISTO MCCCCLXXVIII. Indiz. XI.

    SISTO IV papa 8.
    FEDERIGO III imperadore 27.


Non lieve strepito in quest'anno, massimamente in Italia, fece la
congiura dei Pazzi[131]. Potente casa era quella in Firenze, ma,
accecata dall'invidia, non sapea sofferire l'autorità superiore che
godeano in quella repubblica i due fratelli _Giuliano_ e _Lorenzo de
Medici_, personaggi di somma ricchezza, ed insieme di credito singolare
anche fuori d'Italia. Trovandosi allora _Francesco de' Pazzi_ tesoriere
del papa, quegli fu in cui cuore nacque il desiderio di atterrar la
fortuna de' Medici: cosa non creduta praticabile, se non con levar
loro la vita. Favorevole se gli scoprì all'indegna impresa il _conte
Girolamo Riario_ nipote di _papa Sisto_, il qual fu sempre un mal
arnese, e pregiudicò di molto alla fama del pontefice zio. Odiava
costui a dismisura Lorenzo de Medici perchè l'avea trovato contrario a'
suoi ingrandimenti, allorchè divenne signor d'Imola, e più paventava
di lui dopo la morte di Sisto. Per quanto si potè dedurre da ciò che
poscia avvenne, si lasciò il vecchio papa mischiare da questo mal uomo
nel nero disegno del Pazzi[132]; tanto più che non men egli che il _re
Ferdinando_ erano disgustati di Lorenzo de Medici per la lega fatta
senza di loro co' Veneziani e col duca di Milano; ed amendue speravano
che, cadendo i Medici, e prevalendo i Pazzi, Firenze s'unirebbe con
loro. Ebbe Francesco de' Pazzi dalla sua anche _Francesco Salviati_
arcivescovo di Pisa, già nemico di Lorenzo, che apposta venne a
Firenze per dar mano al fatto, senza mettersi scrupolo, se ad un par
suo convenisse un sì fatto mestiere. D'ordine eziandio del papa, da
Pisa passò alla medesima città _Rafaello Riario_ cardinale con titolo
di legato, ed ordine di far ciò che gli direbbe esso arcivescovo di
Pisa. Finalmente fu data commissione a _Gian Francesco da Tolentino_
capitano del papa di accostarsi a Firenze con due mila fanti per
sostenere, occorrendo, i congiurati. Fu scelto il giorno 26 d'aprile ad
eseguir la meditata impresa, e scelta la stessa cattedrale di Firenze,
e il tempo dello stesso santo sagrifizio, cioè quando si alzava la
sacratissima ostia, per compiere così infame opera[133]. Fu dunque da
Francesco dei Pazzi in quel tempo e luogo ucciso _Giuliano de Medici_,
che col fratello era ito ad accompagnar colà il cardinal Riario. Ma
_Lorenzo de Medici_, ricevuta una sola leggier ferita nella gola, quasi
miracolosamente scampò nella sagristia, dove, serrate le porte, restò
in sicuro, e poi si ridusse a casa. Si riempè di tumulto e di grida il
tempio tutto; il popolo a gara corse alle armi in favor de' Medici.
Era già ito l'arcivescovo di Pisa avanti il fatto con molti de' suoi
al palazzo de' signori per impadronirsene, udita che avesse la morte
dei Medici. Ma altrimenti passò la faccenda. Preso dalla gente del
gonfaloniere, così caldo caldo con un capestro alla gola fu impiccato
alle finestre del palazzo medesimo, e seco _Jacopo Salviati_ e _Jacopo_
figliuolo dello storico _Poggio_. Preso anche _Francesco de' Pazzi_,
non si tardò punto ad impiccarlo a canto dell'arcivescovo. La medesima
pena toccò a _Jacopo_ e ad altri della casa dei Pazzi, e a parecchi
loro aderenti, essendo asceso il numero dei morti a settanta[134].
Sotto buona guardia fu ritenuto il giovinetto _cardinal Riario_,
che asseriva di non essere punto stato consapevole del trattato, e
verisimilmente diceva il vero. Nondimeno scrivono altri[135] ch'egli fu
maltrattato in quel furore di popolo. Certo è che venne poi rimesso in
libertà, per non irritare maggiormente il papa.

Riferita a Roma la riuscita di questo orrido fatto[136] il pontefice,
trovandola diversa da quel che desiderava e sperava, montò forte in
collera contra dei Fiorentini; e preso il pretesto che Lorenzo dei
Medici e i magistrati di Firenze avessero commesso un troppo enorme
delitto con levar la vita ad un arcivescovo, e con ritener prigione
un cardinale legato, ed avessero dianzi prestato aiuto ai nemici
della Chiesa, fulminò contra d'essi tutte le scomuniche e maledizioni
del cielo, e l'interdetto alla lor città. Nè questo bastò[137]. Si
servirono tanto egli quanto il _re Ferdinando_ di questa occasione
per occupar tutti i danari e beni degl'innocenti Fiorentini che si
trovarono in Roma e in regno di Napoli, e per muovere guerra alla
repubblica fiorentina. Nella lor lega si lasciarono indurre ancora
i Sanesi. Scapitò di molto per tali fatti la fama del pontefice
_Sisto_, nè passò molto che si dichiararono contra di lui e in favore
di Lorenzo de Medici e de' Fiorentini _Lodovico XI_ re di Francia,
la _reggenza_ di Milano, i _Veneziani_, _Ercole duca_ di Ferrara,
_Roberto Malatesta_ signor di Rimini, ed altri. Anzi il re di Francia
parlò alto contra d'esso papa. Anche l'_imperador Federigo_ e _Mattia
Corvino_ re d'Ungheria spedirono oratori al pontefice, pregandolo di
desistere dalla guerra contra de' Fiorentini, e di volgere le sue
armi e il danaro della Chiesa in difesa della cristianità ogni dì
più oppressa da' Turchi. Parlarono ad un sordo: più potè nel cuore
del papa l'ambiziosa politica del _conte Girolamo_ suo nipote e del
_re Ferdinando_, che ogni altro riflesso conveniente al sacro suo
ministero. Per questo e per altri motivi i Veneziani[138], il meglio
che poterono, conchiusero la pace co' Turchi: il che produsse altri
maggiori disastri alle terre de' cristiani, e rendè più superbo e
potente l'imperadore ottomano. Altri sconcerti originati da questo
biasimevol impegno di papa Sisto si vedranno in breve, essendo
entrati in guerra, a cagion di ciò, tutti i principi d'Italia. Ed
ecco dove si lasciavano trasportare allora i papi per cagion di quel
nepotismo, da cui finalmente abbiam veduto esenti, ai dì nostri, alcuni
saggi pontefici, e da cui specialmente alieno rimiriamo il glorioso
pontificato del regnante papa Benedetto XIV.

Spedirono intanto sì il pontefice Sisto come il re Ferdinando le loro
milizie in Toscana addosso ai Fiorentini, che si trovavano allora
mal provveduti di genti d'armi, e senza capitan generale. Una delle
applicazioni di _Ferdinando_ e d'esso _papa_ genovese, per distorre
_Bona duchessa_ di Milano dal soccorrere Firenze, fu quella di
procurare una nuova rivoluzione in Genova[139]. _Prospero Adorno_,
posto ivi per governatore dalla duchessa, dimentico della sua fede,
prestò volentieri orecchio al trattato. Gli vennero in soccorso da
Napoli alcune navi armate[140]; ed allorchè, per ordine della duchessa,
arrivò a Genova il vescovo di Como per deporre l'Adorno, e prendere il
governo della città, cioè nel dì 25 di giugno, i Genovesi fecero una
rivolta, e costrinsero i Milanesi a ridursi nel castelletto. _Roberto
da San Severino_, gran perturbatore dell'Italia, trasse subito al
rumore, chiamato non so se dal re Ferdinando, oppur da' Genovesi[141];
ed, entrato in Genova, nel dì 16 di luglio, attese ad ammassar gente
insieme con Prospero Adorno per opporsi all'armata milanese, che
già prevedevano, oppure sapevano, si andava allestendo per portare
soccorso al castelletto e riacquistar la città. In fatti spiccò da
Milano un poderoso esercito, ma condotto da un capitano inesperto,
cioè da _Sforza Visconte_ bastardo, a cui fu dato per consigliere _Pier
Francesco Visconte_. Valicato l'Apennino, calò quest'armata alla volta
di Genova. Il San Severino, oltre all'aver fatte molte fortificazioni
fuori di Genova, finse una lettera scritta da Milano al vescovo di
Como, ed intercetta, da cui appariva promesso il sacco di Genova ai
soldati, e che si leverebbe ogni privilegio ai cittadini. Letta questa
in pubblico, fece diventar come tanti lioni i per altro bellicosi e
bravi Genovesi. Però con questo ardore usciti contra dell'esercito
duchesco nel dì 7 d'agosto, lo misero in rotta, e fecero una sterminata
copia di prigioni. Al vedere come disperato il caso di Genova, fu
presa in Milano un'altra risoluzione, cioè di spedire colà _Batistino
Fregoso_, e, cedendo a lui le fortezze, di aiutarlo a divenire doge
della sua patria. Così fu fatto. Entrato in Genova il Fregoso, vi
trovò la dissensione fra i capi: il che facilitò a lui la maniera di
cacciar fuori della città Prospero Adorno e Roberto da San Severino,
e di farsi proclamar doge. Ma quasi tutta la Riviera di Levante restò
all'ubbidienza dell'Adorno e del San Severino, il quale ultimo, dopo
aver fallito questo colpo, si diede a fabbricar altre macchine contro
al governo di Milano. Oltre a ciò il papa e il re Ferdinando mossero
un'altra tempesta addosso ai Milanesi, con fare che gli Svizzeri,
gente bellicosa e fiera, assoluti dal papa dai giuramento che aveano di
non offendere lo Stato di Milano, cominciassero contra di esso Stato
la guerra[142]. Costoro, dopo essersi impadroniti di varie castella,
posero l'assedio a Lugano nel mese di novembre. Poco vi si fermarono,
perchè spedito colà _Federigo_ novello marchese di Mantova con buon
nerbo di gente, meglio stimarono di ritirarsi. E gli affari avrebbono
in quelle parti presa miglior piega, se il grosso presidio di Belinzona
non avesse temerariamente voluto incalzare gli Svizzeri nella lor
ritirata per aspre montagne. Imperocchè i Milanesi tra per li sassi
rotolati giù dai nemici, e per la fuga di un mulo impaurito, furono
sì fattamente presi da timor panico, che più di ottocento persone o
annegate od uccise vi restarono, e gli altri perderono armi e bagaglio.

Erano già, siccome dissi, entrate in Toscana nel mese di luglio l'armi
del papa e del re Ferdinando, comandate da _Alfonso duca_ di Calabria e
da _Federigo duca_ d'Urbino. Fu loro facile l'impossessarsi di alcune
castella, perchè i Fiorentini andavano raunando gente, facendone
venir di Lombardia, ma non ne aveano tante da poter contrastare in
campagna col nemico esercito. Si applicò Alfonso duca all'assedio della
Castellina, e nel dì 14 d'agosto l'ebbe a patti, con seguitar poscia
a prendere altre terre. Volendo intanto i Fiorentini e la duchessa di
Milano provvedersi d'un capitan generale, parve loro più a proposito
d'ogni altro _Ercole duca_ di Ferrara; e il condussero, ancorchè fosse
genero del re Ferdinando[143]. Giunse questo principe a Firenze nel
dì 8 di settembre, ed, uscito in campagna, raffrenò i nemici, e portò
gran danno ai Sanesi collegati con loro. Così passò l'anno presente;
restando nondimeno i Fiorentini in male stato, perchè v'era discordia
nel campo loro, e pochi erano i sussidii mandati dal re di Francia,
dalla duchessa di Milano e da' Veneziani. Presero eglino inoltre
al loro soldo _Roberto Malatesta_ signor di Pesaro. Anche _Giovanni
Bentivoglio_, arbitro allora del governo di Bologna, fu in loro aiuto.
In Venezia nell'anno presente a dì 6 di maggio[144] terminò sua vita
_Andrea Vendramino_ doge di quella repubblica, a cui succedette in
essa dignità _Giovanni Mocenigo_ nel dì 18 d'esso mese; e poco stette
ad entrare in quella città la peste, che portò al sepolcro alcune
migliaia di persone e molti nobili, con essere durata sino al novembre.
Parimente in quest'anno nel mese di giugno[145] passò all'altra vita
_Lodovico Gonzaga_ marchese di Mantova: con che pervenne il dominio di
quello Stato a _Federigo_ suo primogenito, il quale fu condotto al suo
soldo dalla duchessa di Milano. Nel Mantovano giunsero in questi tempi
nuvoli di locuste, che occuparono circa trenta miglia di lunghezza
verso il Bresciano, e quattro miglia di larghezza. Distrussero tutte
l'erbe e foglie di quella contrada; e fattane, per ordine del marchese,
con poco garbo strage senza seppellirle, infettarono poi l'aria,
cagionando una micidiale epidemia ne' corpi umani. In quest'anno
parimente la peste infierì non solamente nelle armate nemiche
guerreggianti in Toscana, ma anche in Roma, Bologna, Mantova, Modena,
Brescia, Bergamo e nella Romagna.


NOTE:

[129] Diar. Parmens., tom. 22 Rer. Ital.

[130] Cronica MS. di Bologna.

[131] Ammirat., Istor. di Firenze, lib. 24. Angelus Politianus, et alii.

[132] Infessura, Diar., P. II, tom. 3 Rer. Ital.

[133] Raphael. Volaterran. Geogr., lib. 5. Diar. Parmig., tom. 22 Rer.
Ital.

[134] Giustiniani, Istoria di Genova, lib. 5.

[135] Anton. Gall., Comment., tom. 23 Rer. Italic.

[136] Raynaldus, Annal. Eccles.

[137] Diar. Parmens., tom. 22 Rer. Ital.

[138] Sanuto, Istor. Ven., tom. 22 Rer. Ital.

[139] Anton. Gallus, Comment., tom. 23 Rer. Ital.

[140] Corio, Istor. di Milano.

[141] Ripalta, Annal. Placent., tom. 20 Rer. Ital.

[142] Diar. Parm., tom. 22 Rer. Ital.

[143] Ammirati, Istor. di Firenze, lib. 24.

[144] Sanuto, Istor. Venet., tom. 22 Rer. Ital.

[145] Diar. Parmens., tom eod.




    Anno di CRISTO MCCCCLXXIX. Indiz. XII.

    SISTO IV papa 9.
    FEDERIGO III imperadore 28.


Per quanto si adoperassero i Fiorentini e gli ambasciatori spediti
dal re di Francia e da altri potentati, per indurre il _pontefice
Sisto_ a dare la pace ai Fiorentini in tempo che la cristianità veniva
conculcata dal comune nemico; nulla si potè ottenere[146]. Persisteva
egli in pretendere che i Fiorentini non solamente scacciassero
_Lorenzo de Medici_, ma che gliel dessero nelle mani: cosa che non mai
si volle accordare, perchè egli era stato l'offeso, nè per colpa od
ordine suo l'arcivescovo di Pisa avea perduta la vita. Più strana cosa
sembrava che intanto il pontefice andava inviando legati in Germania,
Ungheria, Boemia e Polonia, per sollecitare i principi a far guerra
al Turco, quand'egli poi si perdeva in farla contra de' cristiani,
e vibrava scomuniche a furia contra di _Ercole duca_ di Ferrara, e
contra di Rimini, Pesaro e Faenza, perchè non lasciavano divorar vivi
da lui i Fiorentini. Seguitò dunque la guerra in Toscana, e vi si
frammischiarono tanti altri imbrogli per li maneggi di _Roberto da
San Severino_, che fu in grave pericolo quella repubblica. Dirò io
in breve ciò che altri diffusamente lasciò scritto[147]. Essendo in
Toscana _Ercole duca_ di Ferrara, e _Federigo_ marchese di Mantova,
non male s'incamminavano le militari azioni contra dell'esercito
pontificio e napoletano. Riuscì ancora a _Roberto Malatesta_ lor
condottiero di dare una rotta a _Matteo da Capoa_, allorchè conduceva
un grosso corpo di gente al campo del duca di Calabria. Ma ecco che
Roberto San Severino[148], accordatosi con _Lodovico il Moro_ e con
_Sforza duca_ di Bari, zii paterni del picciolo duca di Milano, e
formato un esercito, dalla Lunigiana passò anch'egli alla volta di Pisa
unito con _Obietto_ e _Gian-Luigi_ del Fiesco: sicchè da due parti si
videro assaliti i Fiorentini. Contra del San Severino marciò il duca
di Ferrara, e il fece ritirare fin di là dalla Magra; ma il fuoco da
quella parte estinto, andò da lì a qualche tempo a sboccare sopra una
più lontana e pericolosa parte. Cioè si venne a sapere ch'esso San
Severino con Lodovico Sforza soprannominato il Moro (giacchè in questi
dì sul Genovesato morì _Sforza duca_ di Bari suo fratello, siccome
fu creduto, di veleno) per aspre montagne era nel dì 10 d'agosto[149]
calato sul Tortonese, e che l'infedele governator di Tortona gli avea
data quella città. Diffusamente narrati si leggono questi avvenimenti
nei Diario di Parma[150]. Avea Lodovico intelligenza col castellano
del castello di Milano; e però, lasciato l'esercito alla cura del
San Severino, ito con poca gente a Milano, entrò in esso castello.
Consigliato il duca _Gian-Galeazzo Maria_ e la _duchessa Bona_ dalla
fazione de' Ghibellini a rinconciliarsi con lui, ammisero Lodovico
alla loro udienza, e il trattarono con grande umanità: il che cagionò
un giubilo universale nel basso popolo di Milano, figurandosi ognuno
ristabilita la concordia e la quiete. Ma Lodovico Sforza, che altro
pensier non avea in testa se non quello di comandar le feste, e di
andar fin dove si potesse per soddisfare a questa sua potente passione,
la prima cosa che fece, quella fu di levarsi dagli occhi il troppo
potente ed odiato ministro della duchessa, cioè _Cecco Simonetta_.
Ordinata dunque una sedizione coi capi de' Ghibellini, fu preso Cecco,
e mandato alle carceri di Pavia, dove poi aspramente tormentato e
processato, ebbe la testa tagliata nel dì 30 d'ottobre dell'anno
seguente.

Allorchè si udì caduta Tortona in mano di _Lodovico il Moro_,
scrisse tosto la duchessa ad _Ercole duca_ di Ferrara, che si trovava
all'armata in Toscana, di venire in suo aiuto. Venne egli, ma non
giunse a tempo d'impedire le novità succedute in Milano; e la sua
partenza dalla Toscana riuscì di notabil pregiudizio ai Fiorentini.
Imperocchè, lasciato al comando delle sue genti _Sigismondo d'Este_
suo fratello, al cui parere prevalse quello di _Costanzo Sforza_
signore di Pesaro, ostinato in non voler muovere il campo da Poggio
Imperiale, nel dì 7 di settembre[151] venne l'esercito del duca di
Calabria ad assalirli, e senza gran fatica in poco di tempo li mise
in fuga: disavventura che portò la costernazione in Firenze. Da ciò
seguirono non pochi progressi delle armi pontificie e napoletane,
perchè presero Poggibonzi, Colle ed altre terre, con ridurre sempre
più Firenze alle strette. Quivi oramai mormorava non poco il popolo,
perchè si provassero tanti guai, e si mettesse la repubblica in
pericolo di rovina per cagione d'un sol cittadino. Nè si potea più
far capitale de' soccorsi del duca di Milano, dappoichè Lodovico il
Moro, divenuto governatore di quello Stato, se l'intendeva col re
Ferdinando, da cui poscia ottenne anche il ducato di Bari. Fu allora
che _Lorenzo de Medici_, essendosi ridotte a quartieri d'inverno
le armate, considerando la stanchezza della sua città per questa
arrabbiata guerra, e i pericoli maggiori se non vi si ritrovava
rimedio, prese, nel dì 5 di dicembre, una risoluzione, che, quantunque
venisse da un uomo di gran senno, pure fu da moltissimi tenuta per
troppo ardita: cioè determinò di portarsi in persona a Napoli, per
tentar di placare l'animo del re Ferdinando. Non v'era chi non si
ricordasse di quanto dicemmo avvenuto al conte Jacopo Piccinino, e ad
altri in quella corte. Tuttavia è da credere che non si sarebbe così
facilmente azzardato Lorenzo ad un tentativo, se non avesse avuto
fondamenti bastevoli di sperarne buona riuscita. Fors'egli, come fu
creduto, avea preventivamente con danari guadagnata la grazia dei più
possenti presso di Ferdinando. Fors'anche lo stesso _Lodovico il Moro_,
che non si vedea sicuro in sella, perchè a' Veneziani era dispiaciuta
la sua entrata per le finestre nel governo di Milano, e che perciò
desiderava la pace, s'interpose col re Ferdinando. Finalmente sappiamo
dalla Cronica di Ferrara[152], essere stato consigliato Lorenzo dal
_duca Ercole_ genero del re di andare a Napoli; nè è da credere che
il consiglio fosse venuto da chi prima non sapesse che l'andare era
senza pericolo. Appena fu partito il Medici, che i Fregosi occuparono
Sarzana, posseduta allora da' Fiorentini, contuttochè durasse una
tregua stabilita fra quelle potenze guerreggianti: il qual tradimento
incredibil rammarico cagionò in Firenze.


NOTE:

[146] Raynaldus, Annal. Eccles.

[147] Ammirati, Istor. Fiorent. lib. 24.

[148] Diar. Parmens., tom. 22 Rer. Ital.

[149] Corio, Istor. di Milano.

[150] Diar. Parmens., tom. 22 Rer. Ital.

[151] Ammirati, Istor. Fiorent., lib. 24.




    Anno di CRISTO MCCCCLXXX. Indiz. XIII.

    SISTO IV papa 10.
    FEDERIGO III imperadore 29.


La risoluzion presa da _Lorenzo de Medici_ di andarsene a Napoli a
trovare il nemico _re Ferdinando_, parve, siccome accennai, anche
agli uomini savii pericolosa ed ardita, contuttochè, secondo la
testimonianza dell'autore del Diario di Parma[153], egli andasse armato
almeno d'un salvocondotto; pure essa ebbe poi un felice successo[154].
così ben seppe egli lavorare coll'eloquenza sua negli orecchi de'
ministri e del re medesimo; così ben ricevuta fu l'umiliazione sua dal
re, anzi gradita la fidanza ch'egli mostrò della clemenza regale, che
la nemicizia si convertì in piena amicizia. Contribuì ancora non poco
a far che Ferdinando cambiasse massima, l'essere arrivato in Toscana
il _duca di Lorena_, cioè il pretendente del regno di Napoli. Fu
pertanto spedito ordine alle milizie napoletane di non più molestare
i Fiorentini; e pace, anzi lega seguì fra il re ed essi, sottoscritta
nel dì 6 di marzo. Si alterò forte il _pontefice Sisto_ all'udire
questa concordia, intavolata ed anche conchiusa senza partecipazione
sua, o almeno senza suo consentimento. Tuttavia, conoscendo egli di non
poter solo continuare la guerra, e tanto più, perchè immenso esercito
di Turchi assediava e combatteva alla disperata la città di Rodi,
posseduta allora dai cavalieri oggidì appellati di Malta, per necessità
tacque, e si diede ad ordir altre tele. Intanto il turbolento animo
del conte _Girolamo Riario_ suo nipote, signore d'Imola, dalla Toscana,
cui non potea più offendere per cagion di quella pace, portò dipoi la
guerra in Romagna, dove somma ansietà avea di fabbricarsi un buon nido,
finchè vivea il papa, che secondava tutte le voglie di lui. Cominciò
adunque ad infestare _Costanzo Sforza_ signor di Pesaro, stato finora
colle sue genti al servigio de' Fiorentini. Si sostenne lo Sforza
coll'appoggio del re Ferdinando. Avvenne in questi tempi che morì _Pino
degli Ordelaffi_ signore di Forlì, e benemerito di quella città[155],
senza lasciar dopo di sè prole legittima. Dichiarò egli successore
in quel dominio _Sinibaldo_ suo figliuolo spurio di poca età sotto
la tutela della moglie. Ma _Anton-Maria_ e _Francesco Maria_ degli
Ordelaffi figliuoli legittimi di un fratello di esso Pino, aiutati da
_Galeotto de' Manfredi_ signor di Faenza loro zio, e protetti dal re
Ferdinando, mossero guerra a Sinibaldo e alla tutrice. Trasse a questo
rumore il conte Girolamo colle armi pontificie; e tra perchè i guai,
dei quali parlerò fra poco, obbligarono il re suddetto a cercar aiuti
dal papa, e a dimettere la protezion degli Ordelaffi[156]; o perchè il
conte Girolamo assistito da _Federigo duca_ d'Urbino ebbe l'entrata
in Forlì, e con gran danaro ottenne anche la rocca dalla vedova di
Pino; di quella città esso conte divenne padrone, e ne riportò senza
molta fatica l'investitura dal pontefice zio. Così venne a perderne il
dominio la nobil casa degli Ordelaffi, che avea in addietro per circa
cento cinquanta anni signoreggiato in quella città. Antonio Maria passò
poi a Venezia, ed ebbe provvisione da quella repubblica.

Se è vero ciò che scrive il Corio[157], non tardò il papa ad entrar
nella lega contratta da _Ferdinando re_ di Napoli coi _Fiorentini_
e con _Gian-Galeazzo_ duca di Milano. Narra egli che questa lega,
nella quale il primo era lo stesso pontefice, fu pubblicata, nel dì
25 di marzo, in Milano, e che ne restarono esclusi i Veneziani. Ma
o non sussiste tale lega, oppure convien dire (e lo dice infatti
l'Ammirati[158]) che il papa se ne pentisse ben presto; giacchè,
secondo il Sanuto[159], nel dì 16 oppure 26 d'aprile, egli stabilì
un'altra lega coi Veneziani, nella quale furono nominati molti principi
e signori, ma non già il _re Ferdinando_, nè il _duca di Milano_, nè i
_Fiorentini_. Capitano di questa lega fu dichiarato il _conte Girolamo_
nipote del papa, e fu creato gonfalonier della Chiesa _Federigo
duca_ d'Urbino. Permise Dio che nel medesimo presente anno questo
papa, sì poco curante di far testa ai Turchi, e solamente portato
ad imbrogliar l'Italia per le suggestioni del predominante nipote,
provasse gli effetti del suo poco zelo in favore della cristianità.
Aveano gloriosamente i cavalieri di Rodi difesa la lor città, ed
obbligato il grande esercito di _Maometto II_ signor de' Turchi a
levarne l'assedio. Cooperarono a questo buon successo due navi piene
di gente valorosa, che spedì in loro aiuto il re Ferdinando. Ma ecco
nel mese di luglio giugnere in Puglia la potentissima flotta degli
stessi Turchi, ed imprendere l'assedio di Otranto. Sospettarono i
Napoletani che Maometto, oppure il suo bassà Acmet, fosse stato mosso
a questa impresa dai Veneziani, per l'odio grande che portavano al re
Ferdinando. Crebbero poi tali sospetti per certi altri avvenimenti
che io tralascio. Comunque sia, resistè Otranto alle forze e agli
assalti turcheschi sino al dì 21 d'agosto, in cui fu preso a forza
d'armi[160]. Le crudeltà commesse in tal congiuntura da que' cani fanno
orrore. L'arcivescovo _Stefano Pendinello_, i canonici, i preti e i
frati, vittime del loro furore, furono decapitati, le sacre vergini
abbandonate alla lor libidine; spogliati e profanati i sacri templi,
ed uccisi circa dieci mila di quegli infelici cittadini e difensori.
Dopo di che si fortificarono in quella città i barbari vincitori. Portò
la disgrazia d'Otranto un incredibile spavento per tutta l'Italia, e
specialmente fece breccia il timore nel cuor del pontefice, talmente
che fu creduto da alcuni che egli già meditasse di fuggirsene in
Francia. Oh allora sì ch'egli cominciò daddovero a pensare al riparo
contro l'oramai sterminata potenza dei Turchi, e diedesi a scrivere
lettere lagrimevoli a tutte le potenze d'Italia e oltramontane,
raccomandandosi vivamente alla lor pietà per soccorsi, valevoli a
reprimere l'orgoglioso persecutor de' cristiani. V'ha degli storici che
mettono la liberazione d'Otranto sotto quest'anno. Certamente si sono
ingannati. All'infausto avviso di questo barbarico attentato, _Alfonso
duca_ di Calabria, che tuttavia era in Toscana, marciò speditamente
colla sua armata verso il regno paterno per opporsi almeno ai maggiori
progressi di sì potente nemico. Prima nondimeno di partirsi egli avea
fatto un colpo, convenevole alla di lui eccessiva ambizione: cioè la
ricompensa ch'egli diede a' Sanesi, da' quali nella guerra suddetta
avea ricevuto ogni assistenza e favore contra dei Fiorentini, quella
fu di spogliarli della lor libertà. Imperciocchè procurò ch'essi
liberassero dal bando i fuorusciti, e col favore poscia di questi si
fece proclamar signore di Siena. La paura de' Turchi, e il bisogno
dell'aiuto di tutti, innanzi che l'anno terminasse, indussero il papa
a rimettere in sua grazia i Fiorentini, i quali con ispedire a Roma
dodici loro ambasciatori ad umiliarsi, e a chiedere perdono, nel dì
3 di dicembre conseguirono l'assoluzione de' loro misfatti. Segno è
ben questo che non era dianzi seguita lega alcuna fra esso papa e i
suddetti Fiorentini. In questi tempi[161] _Lodovico Sforza_ il Moro,
che non amava d'aver compagni nel governo di Milano, seppe ben presto
trovar le vie d'ottenere il suo intento. Era tornato a Milano _Ascanio
Sforza_ suo fratello e vescovo di Pavia. Vero o falso che fosse ch'egli
favorisse la fazion ghibellina, si servì di questa ragione l'ambizioso
Lodovico per farlo ritenere in castello sul fine di febbraio, dopo di
che il mandò ai confini a Ferrara. Inoltre tolse da' fianchi della
_duchessa Bona_ di Savoia _Antonio Tassini_ Ferrarese, uomo che,
tenendo un gran predominio nell'animo di essa, avea accumulato di
grandi ricchezze. Finalmente fece che il duca _Gian-Galeazzo Maria_,
benchè di età di anni dodici, nel dì 7 d'ottobre assumesse il governo,
e facesse intendere alla duchessa sua madre di attendere da lì innanzi
alle sue divozioni. Per tali trattamenti troppo disgustata la duchessa,
nel dì 2 di novembre, uscita di Milano, si trasferì a Vercelli, e venne
poscia a mettere la sua stanza ad Abbiate. Guerra civile fu nell'ultimo
mese di quest'anno in Genova fra _Batistino da Campofregoso_ doge
ed _Obietto del Fiesco_, essendo quel volubil popolo diviso in due
fazioni. Nel dì del santo Natale vennero alle mani, ed essendo toccata
la peggio colla morte di molti ad Obietto, urli e pianti non mancarono
in quella città.


NOTE:

[152] Cronica di Ferrara, tom. 24 Rer. Ital.

[153] Diar. Parm., tom. 22 Rer. Ital.

[154] Ammirati, Istor. Fiorent., lib. 24.

[155] Jacobus Philippus Bergom., in Hist.

[156] Diar. Parmens., tom. 22 Rer. Ital.

[157] Corio, Istor. di Milano.

[158] Ammirati, Istor. di Firenze, lib. 24.

[159] Sanuto, Istor. Ven., tom. 22 Rer. Ital.

[160] Summonte, Istoria di Napoli.

[161] Corio, Istor. di Milano. Diar. Parmens., tom. 22 Rer. Ital.




    Anno di CRISTO MCCCCLXXXI. Ind. XIV.

    SISTO IV papa 11.
    FEDERIGO III imperadore 30.


Tanto il _pontefice Sisto_ che il _re Ferdinando_ attesero a far
grandi preparamenti per togliere dalle mani de' Turchi l'occupata città
d'Otranto[162]. Ad altre città ancora di que' contorni s'era stesa la
potenza di costoro. Formossi dunque una gran lega per questa importante
impresa, e vi entrarono il papa col re Ferdinando, _Mattia Corvino_ re
d'Ungheria, il _duca di Milano_, il _duca di Ferrara_, i _marchesi di
Mantova_ e di _Monferrato_, i _Fiorentini, Genovesi, Sanesi, Lucchesi,
Bolognesi_. Chi promise danaro, chi gente, chi galee armate. Anche i
re d'Aragona e Portogallo s'impegnarono di mandare gagliardi soccorsi.
Nulla si potè ottenere da' Veneziani. Ma forse tutto questo grandioso
apparato avrebbe servito a poco, se la misericordia di Dio non avesse
per altro verso provveduto al bisogno della cristianità. Venne a morte,
nel dì 31 di maggio, _Maometto II_ imperador de' Turchi, cioè colui
che tante provincie avea tolte in sua vita ai Cristiani, chi disse
per veleno e chi per un tumore. Insorse allora una fierissima guerra
fra due suoi figliuoli, cioè fra Baiazette e Zizim, pretendendo cadaun
di loro l'imperio, e a cagion d'essa il bassà Acmet fu richiamato in
Levante. Questo fu la salute del re Ferdinando. Avea _Alfonso duca_
di Calabria cinta di forte assedio la suddetta città di Otranto per
terra, tormentandola colle artiglierie, colle mine e con frequenti
assalti, ma con poco profitto per la gagliarda resistenza de' nemici.
Dacchè giunsero colà le flotte del re suo padre, del papa e de'
Genovesi, anche per mare fu stretta e combattuta la città. Si fece
ancora battaglia coi legni turcheschi, e ne riportarono vittoria i
Cristiani. La nuova della morte di Maometto, e della discordia nata
fra i due figliuoli di lui, e la speranza perduta che venissero dalla
Vallona venti mila Turchi quivi preparati per far vela in soccorso
degli assediati, furono le cagioni che Otranto infine si rendè per
trattato nel dì 10 di settembre al duca di Calabria; la qual nuova
sparsa per Italia riempiè di consolazion tutti i popoli[163]. In vigor
della capitolazione fu permesso ai Turchi d'andarsene; ma il duca,
servendosi del pretesto o della ragione ch'essi menassero con loro
alcune giovani cristiane, gli svaligiò, e fattine prigioni circa a
mille e cinquecento, li prese poi al suo servigio, con valersene nelle
guerre che fra poco insorsero in Italia. Dopo tal vittoria trovavasi
il re Ferdinando in grandi forze e in somma voglia di continuar la
guerra coi Turchi. Bellissima era la congiuntura di far riguardevoli
progressi, mentre i figliuoli del defunto Maometto gareggiavano
allora l'un contra l'altro, e i soldati gridavano la maggior parte:
A _Costantinopoli_[164]. Ma non men la flotta del pontefice, quanto
quella de' Genovesi se ne tornarono tosto indietro, lamentandosi che
il duca di Calabria si fosse impadronito di tutte le artiglierie ed
armi, senza farne loro parte alcuna, e senza regalarli, ed avea anche
lasciato mancar loro la vettovaglia. Per quanto si affaticasse in
Cività Vecchia, dove era il papa, l'ambasciatore del re _Ferdinando_,
con rappresentare essere questo il tempo di fiaccare le corna al
tiranno d'Oriente, giacchè erano giunte anche le flotte ausiliarie
di _Ferdinando il Cattolico_ re d'Aragona, e di _Alfonso re_ di
Portogallo, nulla di più potè ottenere. Il conte _Girolamo Riario_
nipote del papa avea degli altri disegni, che si scoprirono poi
nell'anno seguente. Di grossi conti avrà avuto questo pontefice nel
tribunale di Dio.

Generale dell'armi del duca di Milano, ed uno de' suoi consiglieri in
questi tempi era _Roberto San-Severino_[165]. Se per propria colpa, o
di _Lodovico il Moro_, egli si disgustasse, non bene apparisce. Quel
che è certo, egli dicea di non si fidare del Moro. Insorse ancora una
fiera rissa fra i suoi servitori e quei del Moro nel mese di febbraio.
Cominciò egli dunque a pretendere maggior soldo per la sua condotta; il
che ricusandosi dal duca, ossia da esso Lodovico, dispettosamente si
partì da Milano, e ritirossi a Castelnuovo di Tortona. Potrebb'essere
ch'egli se l'intendesse già co' Veneziani, i quali aveano gran prurito
di far guerra; almeno dovette Roberto cominciar le sue mene con
loro, siccome uomo avvezzo a pescare nel torbido. Dal re Ferdinando
e da' Fiorentini furono spedite persone per ritenerlo al servigio
dello Stato di Milano, ma niun frutto riportò la loro ambasciata.
Il perchè Lodovico il Moro fece istanza a Firenze di avere _Costanzo
Sforza_ signore di Pesaro per generale dell'armi milanesi; e questi
a lui conceduto, arrivò a Milano nel giorno 18 d'ottobre. Che già
la repubblica veneta avesse voglia di romperla con _Ercole duca_
di Ferrara, ce ne assicura Jacopo Volaterrano, con dire[166] che
i Veneziani piantarono in quest'anno una bastia nel distretto di
Ferrara, pretendendo essere di lor ragione quel sito. Il duca, dopo
avere indarno reclamato, ricorse al re Ferdinando, al duca di Milano
e a' Fiorentini; e questi, per mezzo dei loro ambasciatori, ne fecero
doglianza al papa sul principio di dicembre. Il papa, quantunque si
trattasse di un principe suo vassallo, niuna cura si prese di rimediare
al fatto, siccome venduto a' Veneziani per le suggestioni del conte
_Girolamo Riario_, a cui troppo poco parea l'essere divenuto signore
d'Imola e di Forlì, e sperava di stendere maggiormente le fimbrie
colla sponda de' Veneziani. Si portò egli appunto a Venezia nell'agosto
dell'anno presente, per ordire la trama, anche prima che fosse liberato
Otranto dal giogo turchesco, e trattato fu da que' signori con onori
tali, che poco meno si sarebbe fatto ad un re. Morì in quest'anno
_Francesco Filelfo_, uno de' più insigni letterati che si avesse
allora l'Italia, dotto non meno nelle latine che nelle greche lettere,
ma penna satirica. Secondo Jacopo Filippo da Bergamo[167], ebbe il
Filelfo Ancona per patria, ma era oriondo da Tolentino. Non men celebre
di lui fu _Bartolomeo Platina_, che tale era il suo nome, e non già
quello di Batista, nativo della terra di Piadena del Cremonese. Ebbe
varii impieghi in Roma, e custode della biblioteca vaticana morì quivi
nell'anno presente, preso dalla peste, che fece ivi allora strage di
molta gente.


NOTE:

[162] Raynaldus, Annal. Eccles.

[163] Jacobus Volaterranus, Diar., tom. 23 Rer. Ital. Summonte, Istoria
di Napoli. Sanuto, Istor. Venet., tom. 22 Rer. Ital.

[164] Raynaldus, Annal. Eccl. Jacobus Volaterranus, ubi supra.

[165] Corio, Istor. di Milano.

[166] Jacobus Volaterran., Diar., tom. 23 Rer. It.




    Anno di CRISTO MCCCCLXXXII. Indiz. XV.

    SISTO IV papa 12.
    FEDERIGO III imperadore 31.


Diedero principio in quest'anno i Veneziani ad una fiera guerra contra
di _Ercole I duca_ di Ferrara: guerra che sconvolse l'Italia tutta.
Incolpavano essi il duca di non aver mantenuto i capitoli delle paci
stabilite fra essi e la casa di Este; e il duca all'incontro sosteneva
che la cagione di tal rottura veniva da pretesti suscitati dal continuo
loro desio di accrescere la già grande loro potenza collo spoglio de'
vicini, e dall'odio che professavano al _re Ferdinando_, giacchè, dopo
avere il duca di Ferrara presa in moglie una figliuola di esso re,
questa alleanza fu sempre mirata di mal occhio in Venezia. Io non mi
fermerò qui ad allegar le ragioni de' Veneziani, nè quelle del duca,
avendone io assai favellato altrove[168], e potendosi leggere intorno
a ciò quanto lasciò scritto Pietro Cirneo scrittore corso in un suo
opuscolo da me dato alla luce[169]. Egli è fuor di dubbio, aver Ercole
duca tentata ogni via per impedir questa guerra, avendo spedito più
volte ambasciatori a Venezia con tutte le giustificazioni ed esibizioni
più umili. Tutto in vano: era fisso il chiodo, guerra si voleva,
perchè parea certo il guadagno. Era collegato de' Veneziani _papa
Sisto_. Egli, invece d'interporsi, come padre comune, per frastornare
questo movimento d'armi, e massimamente trattandosi d'un principe suo
vassallo, vi saltò dentro a piè pari, sedotto, come si può credere,
dal _conte Girolamo_ suo nipote, che, siccome accennammo di sopra,
nell'anno precedente era stato a preparar le pive in Venezia per questa
danza. Non è mai probabile che Sisto IV volesse permettere la caduta
di Ferrara in mani sì potenti, come era la repubblica veneta. La festa
dovea essere fatta pel nipote. In questi tempi _Obietto del Fiesco_
infestava lo Stato di Milano, ed ebbe poi una rotta da _Costanzo
Sforza_ signor di Pesaro. Parimente _Lodovico il Moro_ duca di Bari e
governator di Milano, dichiarandosi favorevole alla fazion pallavicina
di Parma, perseguitava la fazion de' Bossi, cioè _Pier-Maria_ conte
di San Secondo, e signore d'altre castella. Anche il conte _Pietro
del Verme_ era incorso nella disgrazia di esso Lodovico. Pertanto con
questi nemici dello Stato di Milano si unì _Roberto San-Severino_, e,
trattando nello stesso tempo co' Veneziani, fu preso da essi per loro
capitan generale di terra ferma. _Roberto Malatesta_ signor di Rimini
andò anch'egli al loro servigio. Con essi parimenti si collegarono i
Genovesi. In aiuto del duca di Ferrara si mossero il _re Ferdinando,
Lodovico il Moro, Federigo marchese_ di Mantova, i _Fiorentini_
e _Giovanni Bentivoglio_. Capitan generale d'essa lega fu scelto
_Federigo duca_ d'Urbino, principe di gran credito e valore.

Nel maggio adunque dell'anno presente[170] si diede fiato alle trombe,
e cominciossi dai Veneziani con poderoso esercito per terra, e con
gagliardo stuolo di vele per Po, a far guerra al duca di Ferrara,
inferiore troppo di forze per resistere a questo torrente, benchè non
mancassero i collegati di provvederlo di aiuti. Imperocchè in quello
stesso tempo essendosi mosso _Alfonso duca_ di Calabria per venire
in soccorso del duca suo cognato, perchè scopri il papa nemico, fu
obbligato a fermarsi nello Stato della Chiesa, dove prese Terracina,
Trevi ed altri luoghi, e si diede ad angustiare Roma stessa[171]. I
_Colonnesi_ erano con lui, gli _Orsini_ col papa. Gravi danni furono
recati a que' contorni, e varie scaramuccie accaddero fra le genti
nemiche. Guerra eziandio fu nel Parmigiano, per avere Lodovico il
Moro mandato il campo addosso ai Rossi. Anche i Fiorentini mossero
guerra al papa in Toscana, e colle lor armi aiutarono _Niccolò
Vitello_ ad impadronirsi di Città di Castello. Distratti in questa
maniera i collegati, cominciarono a prendere cattiva piega gli affari
di Ercole duca di Ferrara, da più parti incalzato dall'armi venete.
Presero i Veneziani Rovigo con tutto il suo Polesine; s'impadronirono
di Comacchio, di Lendenara, della Badia, d'Adria e d'altri luoghi.
Lungamente assediato e difeso Figheruolo, infine fu forzato alla
resa[172]. Loro si arrenderono altre terre e castella del Ferrarese,
di modo che le soldatesche venete coi saccheggi arrivarono fin presso
Ferrara, città allora mancante ancora di vettovaglia. Male stava il
duca, e alle sue disavventure s'aggiunse eziandio in tanto bisogno
una pericolosa malattia, che il tenne per molte settimane oppresso. Ma
neppure il papa si sentiva allegro, per li progressi, che ogni dì più
andava facendo il duca di Calabria nelle sue parti. La paura di peggio
l'indusse a richiedere dai Veneziani _Roberto Malatesta_ lor capitano,
il quale con molte squadre s'inviò alla volta di Roma. Giunto colà,
ed unitosi col _conte Girolamo_ capitano del papa, andò a mettersi
a fronte di _Alfonso duca_ di Calabria. Nel dì 21 d'agosto[173] a
Campomorto su quel di Velletri vennero alle mani quelle due armate. Per
sei ore con estremo valore fu disputata la vittoria, e questa infine si
dichiarò in favore dell'armi pontificie, e colla prigionia di trecento
uomini d'armi, e disperazione di tutto l'esercito nemico. Si salvò con
soli cento cavalli il duca di Calabria in Terracina, oppure a Nettuno.
Non pochi furono i luoghi che per così felice successo tornarono alla
ubbidienza del pontefice; ma poco godè di tanta gloria il prode Roberto
de' Malatesti, perchè, venuto a Roma a visitare il papa, nel dì 10
oppure 11 di settembre di disenteria se ne morì in età di soli quaranta
anni[174]. Fu sparsa voce dai maligni ch'egli fosse morto di veleno
datogli dal conte Girolamo, o per invidia, o per isperanza di acquistar
Rimini, giacchè non restarono figliuoli legittimi di lui. Confessa
Jacopo da Volterra[175] che in Roma si ebbe piacere di sua morte[176].
Lasciò egli erede del suo Stato _Pandolfo_ suo figliuolo naturale,
che, imitando non il generoso e virtuoso padre, ma l'avolo _Sigismondo_
pieno di vizii, essendo divenuto, per concessione del papa, signor di
Rimini, sfregiò di poi sommamente la sì accreditata casa dei Malatesti.

Con questa felicità camminavano gli affari de' Veneziani e del
pontefice, al che si aggiunse allora la morte sopravvenuta al valoroso
duca d'Urbino _Federigo_, generale della lega, nel dì 10 di settembre,
a cui succedette in quel ducato _Guidubaldo_ suo figliuolo[177]:
quando non meno i saggi cardinali, i quali non sapeano sofferire
che Ferrara venisse in potere de' Veneziani, quanto gli ambasciatori
della lega, che si trovavano in Roma, mossero tutta la lor facondia
per far ravvedere l'ingannato papa della sua sconsigliata guerra.
Nulla nondimeno si sarebbe fatto, se la maggior batteria non si fosse
adoperata col _conte Girolamo_, in cui mano era il cuore del papa.
Tanto fecero sperare, tanto promisero a lui[178], forse mostrandogli
di condurlo al possesso di Rimini e Faenza, e fors'anche di Ravenna
e di Cervia, che il trassero ad assaporar la pace: e questa, nel dì
12 di dicembre dell'anno presente, fu conchiusa fra il _papa_, il _re
Ferdinando_ e gli altri collegati, con istupore ed allegrezza d'ognuno,
fuorchè de' Veneziani, al veder tanta mutazione in un subito. Spedito
a Ferrara il _cardinal Gonzaga_ legato di Bologna, recò un'immensa
consolazione a quel popolo nel dì 24 di dicembre. Arrivò nel dì 26
d'esso mese[179] a Roma _Alfonso duca_ di Calabria per baciare i piedi
al pontefice; e, ricevutene molte finezze, seco concertò i mezzi per
far guerra unitamente ai Veneziani, ai quali furono bene scritte da
Sisto lettere efficaci per rimuoverli dalla guerra contra del duca
di Ferrara, ma senza che essi ne facessero conto alcuno. A vele
gonfie andavano, non si sentivano voglia di dare indietro. L'anno fu
questo[180] in cui _Filiberto duca_ di Savoia passò all'altro mondo
nel dì 22 d'aprile. _Carlo_ suo fratello gli succedette nel dominio.
Morì ancora nell'anno presente[181] _Pier-Maria_ de' Rossi conte di
San Secondo nel Parmigiano, per li molti affanni sofferti in vedersi
spogliato di quasi tutte le sue terre dall'esercito del duca di Milano.
_Guido_ suo primogenito per qualche tempo sostenutosi, venne finalmente
ad un accordo, e fu rimesso in grazia del duca; ma nell'anno seguente
ripigliate le armi per le suggestioni de' Veneziani finì di giocare
il resto delle sue terre. All'incontro _Ascanio Maria Sforza_, che era
stato mandato ai confini da _Lodovico il Moro_ suo fratello, dopo aver
trattato co' Veneziani di far muovere sedizioni nello Stato di Milano,
sen venne sul Bresciano. Avvedutosi Lodovico dei di lui disegni, mandò
segretamente a trattar seco di pace, ed accortamente trattolo a Milano,
il rimise in possesso de' primi onori.


NOTE:

[167] Jacobus Philipp. Bergom., Hist.

[168] Antichità Estensi, P. II.

[169] Petrus Cyrneus, Comment., tom. 21 Rer. It.

[170] Sanuto, Istor. Venet., tom. 22 Rer. Ital. Diar. di Ferrara, tom.
24 Rer. Ital.

[171] Infessura, Diar. P. II, tom. 3 Rer. Ital.

[172] Diar. di Ferrara, tom. 24 Rer. Ital.

[173] Jacobus Volaterranus, Diar., tom. 22 Rer. Ital. Infessura, Diar.
Rom., P. II, tom. 3 Rer. Ital. Sanuto, Istor. Venet., tom. 22 Rer.
Ital.

[174] Infessura, Diar., P. II, tom. 3 Rer. Ital. Diar. Parmens., tom.
22 Rer. Ital. Ammirati, Istor. di Firenze, lib. 23.

[175] Jacobus Volaterranus, tom. 23 Rer. Ital.

[176] Jacobus Philippus Bergom., Hist.

[177] Diar. Ferrar., tom. 24 Rer. Ital.

[178] Navagero, Istor. di Venezia, tom. 23 Rer. Italic.

[179] Jacobus Volaterranus, tom. eod.

[180] Guichenon, Hist. de la Maison de Savoye.

[181] Corio, Istor. di Milano. Diar. Parmense, tom. 22 Rer. Ital.




    Anno di CRISTO MCCCCLXXXIII. Indiz. I.

    SISTO IV papa 13.
    FEDERIGO III imperadore 32.


Unironsi in quest'anno quasi tutti i potentati d'Italia contra de'
Veneziani, per obbligarli a desistere dalle offese di _Ercole Estense_
duca di Ferrara. Ma, per quanto vedremo, ad altro non servirono i
loro sforzi che a far maggiormente conoscere qual fosse allora la
potenza della repubblica veneta, la qual sola a tanti nemici fece
fronte con giugnere infine a formare una pace di suo gran decoro
e vantaggio. Erano i collegati il _papa_, il _re Ferdinando_, il
_duca di Milano_, i _Fiorentini_, il _duca di Ferrara_, il _duca di
Urbino_, il _marchese di Mantova_, i signori di _Faenza_, _Forlì_,
_Pesaro_, _Carpi_, ec. Ci lasciò il Corio[182] la lista della lor
quota di combattenti. Nello stesso mese di gennaio, a dì 15, arrivò
a Ferrara _Alfonso duca_ di Calabria, menando seco alcune squadre
d'uomini d'armi, e circa cinquecento di quei Turchi che egli avea
preso, e poi tolto al suo servigio dopo la liberazione d'Otranto. Ma
non andò molto che cento cinquanta di costoro desertarono al campo
de Veneziani. Colà similmente giunsero le milizie del papa: laonde
Ferrara, alle cui porte continuavano tuttavia ad arrivar le scorrerie
dei nemici, cominciò a respirare. Ad Argenta e a Massa di Fiscaglia
ebbero due sconfitte essi Veneziani colla prigionia di moltissimi,
a' quali, secondo la consuetudine degl'Italiani, fu data la libertà.
Altre non poche scaramuccie succederono; e perciocchè niun frutto
aveano prodotto le lettere ed esortazioni pontifizie per mettere
fine alle ostilità dei Veneziani contro Ferrara, il papa nel dì 25
di maggio[183] nel concistoro fulminò le scomuniche contra di loro, e
sottopose all'interdetto tutte le lor città e terre, reclamando indarno
il _cardinal Barbo_ patriarca d'Aquileia, perchè si facesse ora un gran
peccato e sacrilegio ciò che dianzi non solo per pubblico consentimento
del papa, ma anche per suo ordine, era tenuto per giustissimo e ben
fatto. Da tale sentenza appellarono i Veneziani al futuro concilio,
nè lasciarono per questo di seguitar la guerra; anzi maggiormente si
accesero ad essa, e condussero al loro soldo _Renato duca_ di Lorena,
pretendente al regno di Napoli, con mille e cinquecento cavalli e mille
fanti. Marino Sanuto ci lasciò la serie di tutti i lor condottieri
d'armi, e de' combattenti non men dell'armata della lega, che di quella
de' Veneziani. Intanto riuscì a _Lodovico il Moro_ di dar fine alla
guerra da lui fatta ai Rossi nel Parmigiano.

Ma perciocchè il Ferrarese disfatto non potea più sostenere la guerra,
e secondo la politica militare si ha da far la guerra, se mai si può,
in casa de' nemici, e non nella propria[184]; fu risoluto che lo Stato
di Milano la rompesse dal canto suo co' Veneziani, e tanto più per
non trovarsi altra via migliore da salvar Ferrara, che quella d'una
potente diversione. Perciò il duca di Milano e il marchese di Mantova
dichiararono la guerra a' Veneziani nel mese di maggio. _Costanzo
Sforza_ signor di Pesaro, lasciato in questi tempi il generalato de'
Fiorentini, passò al soldo dei Veneziani; ma per poco tempo[185],
perchè nel mese di luglio fu rapito dalla morte, con lasciar dopo di
sè nome di valoroso capitano e di splendidissimo signore, siccome
ancora un figliuolo bastardo legittimato di poca età, nominato
_Giovanni_, che, per concessione del pontefice, gli succedette in
quel dominio. Dacchè lo Stato di Milano ebbe sfidati i Veneziani,
_Roberto San Severino_ lor generale determinò di passar l'Adda, ed
entrar nel Milanese, dove gli era fatta sperare una sollevazion de'
popoli. Passò nel dì 15 di luglio; ma, chiarito che niun movimento si
facea, tornossene, senza far altro, indietro. Allora _Alfonso duca_
di Calabria, creato capitan generale della lega, spinse l'esercito
suo, nel mese d'agosto, sul Bergamasco e Bresciano, e dipoi venne
sul Veronese con _Federigo marchese_ di Mantova. Moltissime terre
e castella di que' territorii furono prese. Asola assediata nel
settembre, e bersagliata con molte artiglierie, in fine capitolò la
resa, e fu consegnata ad esso marchese. Il duca di Ferrara ne ripigliò
anch'egli molte delle sue, e in varii siti ebbero delle percosse i
Veneziani, fuggendo sempre l'accorto lor generale Roberto le occasioni
d'una giornata campale. Ma con tutto questo si cominciò a vedere una
gran languidezza nell'operare del duca di Calabria, che niuna impresa
conduceva a fine; nè, per quante istanze facesse il duca di Ferrara
d'essere aiutato a ripigliare Rovigo e le altre terre di quel Polesine
e le confinanti, nulla mai potè ottenere; di maniera che terminò
con tante belle apparenze l'anno presente in aver saccheggiato un
ampio paese, ma senza alcun sodo vantaggio di quella lega appellata
santissima, perchè era compreso in essa il pontefice. Nell'ultimo dì
di febbraio di quest'anno[186] diede fine al suo vivere _Guglielmo_
marchese di Monferrato; e perchè non restò di lui prole maschile, ebbe
per successore nella signoria _Bonifazio_ suo fratello minore. Furono
novità in Genova nel dì 25 di novembre[187]. _Paolo Fregoso_ cardinale
ed ambizioso arcivescovo di quella città, congiurato con altri della
sua famiglia, aspettò che _Batistino Fregoso_ doge di quella repubblica
venisse a visitarlo. Venne, e il ritenne prigione nelle stanze
dell'arcivescovato; ed avendolo colle minaccie della vita costretto a
dargli le fortezze, si fece poi egli in quel giorno proclamar doge, e
rinnovò la lega coi Veneziani.


NOTE:

[182] Corio, Istor. di Milano.

[183] Sanuto, Istor. di Ven., tom. 22 Rer. Ital.

[184] Corio, Istor. di Milano.

[185] Jacobus Philipp. Bergom., Histor.




    Anno di CRISTO MCCCCLXXXIV. Indiz. II.

    INNOCENZO VIII papa 1.
    FEDERIGO III imperadore 33.


Più d'un consiglio tenuto fu in questo anno dai principi collegati per
istabilire i mezzi di continuar la guerra contra de' Veneziani[188].
Una congiura si scoprì in Milano contra di _Lodovico Sforza_, tramata
da chi volea rimettere il governo in mano della vedova _duchessa
Bona_. Gli autori provarono i rigori della giustizia. Tardi uscì
in campagna l'esercito di essi collegati, senza che operasse cosa
alcuna degna di memoria. In questo mentre a dì 15 di luglio terminò
di morte naturale i suoi giorni _Federigo_ valente marchese di
Mantova, e generale del duca di Milano, in mezzo alle concepute
speranze d'ingrandimento. Al primogenito suo per nome _Gian-Francesco
II_ pervenne quella signoria, quantunque per l'età non fosse assai
abile al governo. Cominciarono poi ad insorgere semi di discordia
fra _Lodovico il Moro_ ed _Alfonso duca_ di Calabria. Lamentavasi il
primo che danaro ed altri aiuti non venissero da Napoli. Si doleva
l'altro che Lodovico si fosse usurpata in Milano più autorità di quel
che conveniva sovra il giovinetto duca _Gian-Galeazzo Maria_ suo
nipote, giacchè ad esso era stata promessa in moglie una figliuola
del medesimo duca di Calabria. Penetrati all'orecchio de' Veneziani
questi dissapori, seppero ben essi prevalersene con far segretamente
proporre a Lodovico il Moro la loro amicizia, da cui sarebbe sostenuto
contro gli attentati del re di Napoli, anzi aiutato a divenir duca di
Milano. Ed ecco raffreddarsi Lodovico nella guerra, e far conoscere
che non gli dispiacerebbe la pace; dall'altro canto, nel maggio di
quest'anno[189] avendo i Veneziani spedita una flotta di galee contra
del regno di Napoli, s'impadronirono di Gallipoli, Nardò, Monopoli e
d'altri luoghi, e misero anche l'assedio alla città di Taranto. Concepì
il _re Ferdinando_ non poca gelosia di questo insulto, per timore che
un tal incendio non venisse a maggiormente crescere in quelle parti;
laonde anch'egli cominciò a sospirar la pace. Siccome dirò fra poco,
neppur mancarono in Roma dei torbidi, per li quali il papa approvava il
mettere fine alla guerra di Lombardia. Concorsero adunque i deputati
delle potenze guerreggianti a Bagnolo, e quivi, nel dì 7 d'agosto,
restò sottoscritta la pace, come vollero i Veneziani, benchè si
trovassero inferiori di forze, ed avessero anche avute delle percosse
in quest'anno. Accadde allora ciò che tante volte è accaduto e accadrà:
cioè toccò ai men potenti il pagare del suo le spese della guerra.
Furono da' Veneziani abbandonati i Rossi di Parma; e _Lodovico il
Moro_ per gl'interessi suoi particolari, e _Alfonso duca_ di Calabria,
per sua malignità, abbandonarono non solo il marchese di Mantova, a
cui nulla restò dell'acquistato, ma ancora _Ercole duca_ di Ferrara,
avendo essi permesso che in mano de' Veneziani, oltre alla restituzion
di tutte le terre loro tolte, restasse la città di Rovigo con tutte
le terre e castella di quel Polesine, ricchissimo paese, ed uno degli
antichissimi retaggi della casa d'Este, la quale tanti altri gravissimi
danni avea sofferto in questa guerra. È da stupire che l'Ammirato,
scrittore accurato, nel narrare le fiere doglianze del duca di Ferrara
per questo tradimento de' collegati contro i patti della lega, secondo
la quale non si dovea far pace senza consentimento suo coi Veneziani,
abbia lasciato scritto che il Polesine di Rovigo gli fu restituito.
Leggonsi nella Storia di Marino Sanuto[190] e nel Corpo Diplomatico del
signor Du Monte[191] i capitoli della pace suddetta.

Sotto il pontificato di _Sisto IV_ gli _Orsini_, perchè sempre
aderenti al conte _Girolamo Riario_, sembravano fra quelle illustri
famiglie i Beniamini del papa[192]. All'incontro i _Colonnesi_ erano
tenuti di occhio, come di fede sospetta verso il pontefice, siccome
emuli antichi degli Orsini. Nel dì 29 di maggio[193] gran commozione
fu fatta da essi Orsini in Roma uniti col conte Girolamo contra di
_Lodovico Colonna_ protonotaio. Parea lite privata fra essi; ma si
venne a scorgere che vi avea mano anche il papa. Fu assediato in
casa sua il protonotaio; presa dipoi la casa, fu data alle fiamme con
altre appresso, ed alcune di quei della Valle, e quella del cardinal
Colonna. Restò dopo una battaglia preso lo stesso protonotaio, e fu
condotto a palazzo, dove, più volte aspramente tormentato, ebbe in
fine mozzo il capo. Fu di questo un gran dire per Roma. Intanto mandò
il pontefice a prendere la Cava ed altre terre de' Colonnesi; e fu
messo l'assedio a Marino, che non potè tener forte, con altre militari
imprese che si veggono descritte nei Diarii Romani da me dati alla
luce. Durava questa guerra, e Roma tutta era sossopra, quando venne ad
infermarsi _papa Sisto_ con sì grave malattia, che nel dì 12 d'agosto
troncò la morte il filo al suo pontificato e alla sua vita[194]. Era
egli malconcio di febbre, e maltrattato dalle gotte: tuttavia comune
credenza fu che gli accelerasse la morte lo arrivo dei capitoli della
pace, poco fa stabilita in Bagnolo, non già che dispiacesse a lui la
pace, ma perchè la trovò fatta con vergognose condizioni per la lega,
che superiore di forze ai Veneziani, pur quasi vinta si dimostrò,
e contro il decoro della santa Sede; giacchè prima si erano esibiti
i Veneziani di farla con lui, ed eziandio con condizioni migliori;
nel che restò poi burlato, con farla senza di lui. Delle azioni di
questo pontefice molto svantaggiosamente parla l'Infessura. Tuttavia
lasciò egli delle belle memorie in Roma[195], che gli è obbligata
per molti suoi ornamenti; e si sarebbe anche per le altre sue doti
e virtù guadagnato il titolo di buon pontefice, se lo esorbitante
amore de' suoi, e massimamente del conte _Girolamo Riario_ suo nipote
o figliuolo, e il bisogno di danaro per far guerra, non l'avessero
condotto ad azioni che oscurarono non poco la memoria di lui, e fecero
che i buoni sospirassero di non avere mai più di somiglianti pontefici,
benchè poi ne vennero anche de' peggiori. Spirato ch'egli fu, insorsero
i Romani contra del conte Girolamo. Poscia al debito tempo congregati
nel conclave i cardinali[196], elessero papa di concorde volere, nel dì
29 d'agosto, Giam-Battista Cibò, cardinale di Santa Cecilia, di patria
Genovese, che assunse il nome d'_Innocenzo VIII_, personaggio creduto
alieno dall'umor guerriero del predecessore, ed inclinato alla pace e
di costumi soavi[197]. Suo padre era stato senatore di Roma a' tempi di
papa _Callisto III_. Lo stesso papa Innocenzo, prima di mettersi nella
via ecclesiastica, avea avuto alcuni figliuoli, che erano tuttavia
viventi. Nel dì 12 di settembre fu egli con lieta solennità coronato.
Intanto per la morte di papa Sisto risorsero gli abbattuti Colonnesi
e Savelli. Capranica, Marino ed altre terre perdute ritornarono alla
loro ubbidienza. Si aggiunse poi alla guerra suddetta, che afflisse di
molto la Lombardia, in questo anno anche il flagello della carestia e
della peste in Venezia ed in altre città[198], di modo tale che giorni
cattivi furono nominati i presenti in Italia.


NOTE:

[186] Benvenuto da San Giorgio, Istoria del Monferrato, tom. 23 Rer.
Ital.

[187] Giustiniani, Istoria di Genova, lib. 5. Corio, Istoria di Milano.

[188] Ammirati, Istoria di Firenze, lib. 24. Corio, Istoria di Milano.

[189] Annales Placentin., tom. 20 Rer. Ital. Sanuto, Nauger., et alii.

[190] Sanuto, Istor. Venet. tom. 22 Rer. Ital.

[191] Du-Mont, Corp. Diplomat.

[192] Raynaldus, Annal. Eccles.

[193] Infessura, Diar, P. II, tom. 3 Rer. Ital. Diar. Roman., tom. eod.

[194] Raphael Volaterranus, et Jacobus Volaterranus, tom. 23 Rer. Ital.
Infessura, Diar., P. II, tom. 3 Rer. Ital.

[195] Platina, Raphael Volaterranus, Jacobus Volaterranus.

[196] Raynaldus, Annal. Eccl.




    Anno di CRISTO MCCCCLXXXV. Indiz. III.

    INNOCENZO VIII papa 2.
    FEDERIGO III imperadore 34.


Le cura del novello sommo pontefice _Innocenzo VIII_ furono tosto[199]
per rintuzzare l'orgoglio di _Baiazette_ imperador de' Turchi, dalle
cui poderose forze veniva minacciata la Sicilia e l'Italia tutta.
Premurose esortazioni spedì egli a tutti i principi e comuni non
solo dell'Italia, ma anche di oltramonte, per formare una lega sacra
contra di quegli infedeli. Tassò ancora quella rata di danaro che
dovea cadaun d'essi contribuire. Andarono tutte queste diligenze fra
poco in un fascio, perchè insorsero delle turbolenze nel regno di
Napoli; e il pontefice, tenuto dianzi per sì desideroso della pace, si
lasciò intricar nella guerra. Racconta l'Infessura[200] che nel giugno
di quest'anno si rinnovellò la guerra fra i Colonnesi e gli Orsini
nelle vicinanze di Roma, colla presa di alcune castella, e con varii
combattimenti fra quelle due nobili e potenti case[201]. S'interpose
il papa per acconciar quelle differenze, e volle in sua mano Frascati
e Genazzano, ed altre terre occupate dai Colonnesi. Ubbidirono infatti
i Colonnesi, ma non già gli Orsini, perchè poco si fidavano del papa
inclinato in favore dei lor nemici; e però, al rovescio del precedente
pontificato, Innocenzo si dichiarò per li Colonnesi, e caddero gli
Orsini dalla grazia di lui. Picciole nondimeno furono queste brighe
in paragon dell'altra suscitata da _Ferdinando re_ di Napoli. Tornato
dalla guerra di Ferrara _Alfonso duca_ di Calabria suo primogenito,
siccome uomo che per la sua crudeltà e lussuria si facea universalmente
odiare, volle col padre, per voglia d'accumular tesori, imporre nuove
gravezze ai baroni del regno[202]. S'era anche più volte lasciato
scappar di bocca delle minaccie contra d'essi. Cominciarono questi a
ricalcitrare e a formar dei trattati per loro difesa. Il principio
della loro rottura fu il seguente. Portatosi il duca di Calabria a
Cività di Chieti, quivi fece prigione il _conte di Montorio_ nella
vigilia di San Pietro di giugno, e mandollo co' figliuoli prigione a
Napoli. Scrivono altri che questi, chiamato a Napoli, fu cacciato in
quelle carceri. Altrettanto avvenne ai figliuoli del _duca d'Ascoli_
conte di Nola. Allora si ribellarono i principi d'_Altamura_ e di
_Bisignano_, i conti di _Tursi_, _Ugento_, _Lauria_, _Melito_, e
quasi tutti gli altri baroni del regno, e portarono le loro doglianze
a _papa Innocenzo_ contra del re. Il pontefice, che già si sentiva
alterato contra di Ferdinando, perchè il censo del regno di Napoli
sotto il suo antecessore fosse stato ridotto ad una semplice chinea
(indulgenza ch'egli non volea sofferire), abbracciò tosto questa
occasione per procedere contra di Ferdinando e per citarlo a Roma. Il
re mandò colà il _cardinal Giovanni_ suo figliuolo per dedurre le sue
ragioni; ma questi nel dì 17 l'ottobre finì di vivere in Roma, e fu
creduto, secondo l'Infessura[203], per veleno datogli un mese prima
in Salerno da _Antonello San Severino_, principe di quella città.
Secondo altri migliori storici[204], non fu il cardinal Giovanni,
ma bensì _don Federigo_ suo fratello che andò a Salerno, e vi fu per
qualche tempo ritenuto. Credendo ad una falsa voce, scrisse il medesimo
Infessura che il re fece tagliare il capo al conte di Montorio già
imprigionato; ma egli stesso dipoi cel dà vivente; ed abbiamo anche
dalla Storia Napoletana ch'egli fu liberato: lo che vien confermato dal
Rinaldi[205]. Fuor di dubbio è intanto, che tutti i baroni, a riserva
del conte di Fondi, del duca di Melfi e del principe di Taranto,
scopertamente presero l'armi contra del _re Ferdinando_[206]. Egli per
pacificarli si portò in persona nel dì 10 di settembre ad un luogo,
dove la maggior parte d'essi era raunata, nè vi fu cosa chiesta da
loro che non accordasse. Ma non ebbe effetto alcuno l'abboccamento,
perchè que' signori non sapeano fidarsi di un principe, il quale in
addietro avea assai dato a conoscere quanto gli fosse famigliare la
bugia e la frode, e che nulla gli costava il tradire sotto la parola.
Ribellossi anche a Ferdinando nel mese d'ottobre il popolo della
ricca città dell'Aquila, e ricorse alla protezion del pontefice,
offerendogli il dominio della lor città, nè ebbe _papa Innocenzo_
difficoltà d'accettarlo. Si veggono ancora monete dell'Aquila stessa
colla testa d'esso pontefice. Di qui venne aperta guerra fra Innocenzo
e Ferdinando.

A questo ballo immantenente trassero, mossi da Ferdinando, i
_Fiorentini_ e _Gian-Galeazzo_ duca di Milano, ossia piuttosto
_Lodovico il Moro_, come suoi collegati. Passarono anche nel suo
partito gli _Orsini_[207]. I _Veneziani_ e i _Genovesi _ si accostarono
al papa, e i primi permisero che _Roberto da San Severino_ passasse ai
di lui servigi con titolo di gonfaloniere, ossia di generale dell'armi
della Chiesa. Menò egli seco secento uomini d'armi[208]. E siccome i
Veneziani spedirono cinquecento cavalli e due mila fanti in aiuto del
papa, così i Fiorentini e Lodovico Sforza inviarono, ma ben lentamente,
la lor quota di gente in rinforzo a Ferdinando. Venne il duca di
Calabria con un picciolo esercito in Campagna di Roma, e cominciò ad
infestar le vicinanze di Roma stessa. Era guerra fra il re e i baroni
di Napoli. Guerra parimente si facea fin sotto le porte di Roma, città
che in questi tempi si trovò piena di spaventi e d'interni tumulti,
abbondando chi disapprovava l'impegno preso dal papa. Arrivato poi che
fu Roberto San Severino colle sue genti, respirarono i Romani. Narra
il Summonte[209] che su quel di Velletri seguì una fiera battaglia di
quattro ore fra _Alfonso duca_ di Calabria e il _San Severino_, colla
rotta totale del primo, ed essere poi morto pochi dì dopo Roberto San
Severino, e fatti tre versi in onor suo, cioè:

    _Roberto io son, che venni, vidi e vinsi_, ec.

Ma il Summonte, scrittore spesse volte poco accurato, non ci ha data
una storia degna della nobilissima città di Napoli. Qui ancora prese
abbaglio, confondendo _Roberto Malatesta_ e la sua vittoria, di cui
parlammo all'anno 1483, con _Roberto San Severino_. Niuna impresa
che meriti particolar memoria fece, ch'io sappia, il San Severino,
fuorchè l'avere ricuperato il ponte a Lamentana, dove _Fracasso_ suo
figliuolo fu colto in bocca da una palla di spingardello, che gli portò
via molti denti, e il fece stare in pericolo della vita. Io taccio
il resto, perchè l'istituto mio non porta di pascere il lettore col
racconto di sole scorrerie, saccheggi e battagliole. In questi tempi
_Lodovico Sforza_ il Moro[210], che credea sè stesso la più gran testa
dell'universo, e tutto dì pensava ad aprirsi la strada a divenir duca
di Milano, col veleno si liberò dal conte _Pietro del Verme_, e gli
tolse tutte le sue terre e castella; mancò di fede ai cittadini che
aveano prestati danari per la guerra; suscitò discordia fra i fratelli
_Vitaliano_ e _Giovanni_ conti Borromei. Nella notte del dì 4 venendo
il dì 5 di novembre dell'anno presente[211] mancò di vita _Giovanni
Mocenigo_ doge di Venezia, a cui fu sostituito _Marco Barbarigo_. La
peste, che facea grande strage in Venezia, quella fu che rapì dal mondo
il medesimo doge Mocenigo.


NOTE:

[197] Sanuto, Istor. Venet., tom. 22 Rer. Ital. Infessura, Diar., P.
II, tom. 3 Rer. Ital.

[198] Annal. Placentin., ubi supra.

[199] Raynaldus, Annal. Ecclesiast.

[200] Infessura, Diar., P. II, tom. 3 Rer. Ital.

[201] Anonymus, Diar. Roman., tom. 3 Rer. Ital.

[202] Summonte, Ist. di Napol.

[203] Infessura, Diar., P. II, tom. 3 Rer. Ital.

[204] Anonymus, Diar. Roman., tom. eod.

[205] Raynaldus, Annal. Eccl.

[206] Summonte, Istoria di Napoli.

[207] Ammirati, Istor. di Firenze.

[208] Corio, Istor. di Milano.

[209] Summonte, Istoria di Napoli.




    Anno di CRISTO MCCCCLXXXVI. Indiz. IV.

    INNOCENZO VIII papa 3.
    FEDERIGO III imperadore 35.


Erasi fin qui affaticato non poco _Federigo III_ imperadore austriaco,
ma senza frutto, per far dichiarare re de' Romani _Massimiliano_
suo figliuolo[212]. Nel dì 16 di febbraio dell'anno presente
ottenne finalmente il suo intento, con averlo la maggior parte degli
elettori promosso a quella dignità, continuata poi fino a' dì nostri
nell'augustissima casa d'Austria. Andò ancora ne' primi sei mesi di
questo anno[213] continuando la guerra ne' contorni di Roma con gravi
danni del paese, ma senza azione alcuna memorabile. In questo mentre
si andò trattando di pace[214]. _Ferdinando il Cattolico_ re d'Aragona
e di Sicilia, per mezzo d'alcuni suoi deputati, e l'accorto _Lorenzo
de Medici_ per altra via la fecero proporre al papa, con indorargli sì
ben la pillola, che gliela fecero infine inghiottire. Vi si adoperò non
poco il cardinale _Ascanio Sforza_, fratello di _Lodovico il Moro_.
Trovavasi papa _Innocenzo VIII_ colla guerra in casa, freddamente
assistito dai suoi collegati, ingannato da tutti, e con Roma piena di
tradimenti, di sconcerti e di timori, in guisa tale che nel dì 21 di
gennaio, per voce sparsa che gli Orsini erano entrati in quella città,
mirabil fu lo scompiglio di tutti i cittadini. Molto più bramava il re
Ferdinando che si mettesse fine a tal briga, al sapere che il papa avea
commosso _Carlo VIII_ re di Francia a spedire in Italia _Renato duca_
di Lorena con assai forze, per farlo entrare nel regno di Napoli, dove
egli si potea promettere molto dal partito angioino. Inoltre andava
piuttosto crescendo che scemando la ribellion de' baroni. Se riusciva
a Ferdinando di placare il papa, e d'indurlo a staccarsi da' suoi
ribelli, non sarebbono poi mancate maniere a lui di far vendetta, e
di tagliare i papaveri del regno suo. Così appunto avvenne. Lasciossi
il pontefice menare all'accordo; niuna difficoltà ebbe Ferdinando di
accordar qualunque condizione gli fu richiesta dal papa. Promise una
piena remission delle offese ai baroni, disobbligandoli anche dal
venire a Napoli, e diede per sicurtà di questo suo perdono il suddetto
Ferdinando re d'Aragona, il duca di Milano e Lorenzo de Medici. Promise
di pagare l'annuo censo del regno di Napoli, come si facea ne' passati
tempi, con altre belle promesse, ch'egli in suo cuore non intendeva
di voler poi eseguire. Pertanto nel dì 11 di agosto fu sottoscritta la
pace: pace non comunicata ai cardinali, e dalla maggior parte di loro
disapprovata[215], e soprattutto dal _cardinale Batua_ Franzese, il
quale, un dì trattandosene in concistoro, vi si oppose forte; e perchè
_Rodrigo Borgia_ cardinale, che fu poi papa Alessandro VI, il trattò
da ubbriacone, egli trapazzò il Borgia con assai ignominiose ingiurie,
di modo che furono vicini a mettersi le mani addosso: tanto era allora
disordinato quel sì venerabil collegio.

Fatta che fu la pace, licenziò il pontefice le sue genti d'arme;
e mandarono i baroni del regno, per mezzo de' lor procuratori, a
giurar fedeltà al re Ferdinando. Ma egli non tardò a sfogar la sua
collera contro di chi gli potè venir nelle mani. Imperocchè nel dì
13 d'agosto[216] fece proditoriamente prendere _Francesco Coppola_
conte di Sarno, _Antonello di Aversa_ con due suoi figliuoli conti di
Carinola e Policastro, _Anello d'Arcamone_ conte di Borello, ed altri
suoi cortigiani; e, fattili processare, imputando loro che avessero
avute intelligenze co' nemici, ad alcuni fece mozzare il capo, a tutti
gli altri tolse roba e feudi di sommo valore. Furono anche imprigionati
il _conte di Morcone_ e _Fabrizio Spinello_. Dovea, secondo i patti,
restare in libertà la città dell'Aquila[217]. Nel dì 12 d'ottobre
v'entrò il conte di Montorio colle milizie del duca di Calabria, ed
ucciso l'arcidiacono che ivi era pel papa con promessa d'essere creato
cardinale, fece tornare quella città all'ubbidienza del re: con che
restò maggiormente deluso il pontefice. Anche _Roberto San Severino_
si trovò mal pagato[218]; perchè venendo colle sue genti d'armi verso
il Veneziano, ed inseguito dal duca di Calabria, allorchè fu sul
Bolognese, fu forzato a fuggirsene con soli cento cavalli, e il resto
di sua gente andò disperso. Avea il pontefice conchiusa pace ancora
fra i Genovesi e i Fiorentini[219], con obbligare i primi a cedere
Pietra Santa ai Fiorentini, che l'aveano presa, e i Fiorentini a cedere
Sarzana e Sarzanello ai Genovesi. Ma i Fiorentini, a' quali era stata
tolta Sarzana, seppero ben trovar dei pretesti per non effettuar questo
accordo, perchè parea loro non difficile il ripigliar Sarzana, siccome
vedremo fatto nell'anno seguente. Talmente in questi tempi crebbe il
furor della peste in Milano[220], che, per attestato del Corio, più
di cinquanta mila persone ne rimasero estinte in quella città sino al
fine di luglio. Inoltre gli Svizzeri, ostilmente entrati nel Milanese,
una gran preda vi fecero. Poco durò il governo di _Marco Barbarigo_
doge di Venezia, imperciocchè Dio il chiamò all'altra vita nel dì 14
d'agosto[221]. In luogo suo fu poscia eletto _Agostino Barbarigo_
suo fratello. Similmente _Boccolino_ cittadino privato d'Osimo
ribellò nell'anno presente quella città al papa[222], e si diede a
fortificarla. Fu spedito colle milizie pontifizie colà il _cardinal
Giuliano dalla Rovere_, che poi fu papa Giulio II. Questi vi mise il
campo, e la tenne assediata per più mesi.




    Anno di CRISTO MCCCCLXXXVII. Indiz. V.

    INNOCENZO VIII papa 4.
    FEDERIGO III imperadore 36.


Persisteva _Boccolino_ usurpatore di Osimo nella sua ribellione,
e durava l'assedio posto a quella città dal cardinal _Giuliano
dalla Rovere_. Per quanto facesse il papa affin di ridurre
costui all'ubbidienza con intenzione di perdonargli, non potè mai
smoverlo[223]. Anzi questo mal uomo, piuttostochè restituire al
pontefice la città, fu detto che avea spedito a _Baiazette_ imperador
de' Turchi, ed essere stato in accordo con lui di consegnargli Osimo.
Ora fu interposto dal papa _Lorenzo de Medici_, il quale sì destramente
maneggiò questo affare, che l'indusse a cedere quella città collo
sborso d'alcune migliaia di ducati d'oro[224]. E, chiamatolo a Firenze,
gli usò di molte finezze, con inviarlo poi per sua maggior sicurezza
a Milano. La sicurezza fu, che _Lodovico il Moro_ il fece impiccar per
la gola. Mosse in quest'anno[225] guerra ai Veneziani _Sigismondo duca_
d'Austria. L'esercito suo venuto addosso a Rovereto, terra allora de'
Veneziani, se ne impadronì. Costrinse anche la rocca a rendersi, e vi
restò prigione _Niccolò de' Priuli_, ivi podestà per la repubblica.
Furono inviati _Roberto San Severino_ e _Giulio Varano_ signor di
Camerino colle lor genti per opporsi ai Tedeschi. Trovò il San Severino
abbandonato Rovereto[226]; e, venuto alle mani coi nemici nel dì tre di
luglio, ebbe la peggio, con restarvi prigioniere _Antonio Maria_ suo
figliuolo. Poscia, dacchè egli si vide rinforzato da molte migliaia
di combattenti venuti da Venezia, fabbricò un ponte sull'Adige, con
disegno d'andar a mettere l'assedio a Trento. Ma, passate che furono
nel dì 9 d'agosto disordinatamente le sue genti, ecco i Tedeschi
arrivar loro addosso con gran furia, ed attaccar la battaglia.
Atrocissimo fu il combattimento ed era in forse la vittoria, quando
sopraggiunsero mille Tedeschi, già posti in aguato, che urtarono sì
fieramente le schiere dei Veneziani, che le misero in rotta. Parte fu
uccisa, parte si annegò fuggendo nell'Adige, essendosi, per la troppa
folla, rotto e sommerso il ponte. Roberto San Severino, combattendo
valorosamente e trafitto da più colpi, lasciò ivi la vita. Trovato il
suo corpo, pomposamente gli fu data sepoltura in Trento, e per cura poi
de' suoi figliuoli fu condotto a Milano. Questa disavventura servì di
stimolo ai saggi Veneziani di procurar la pace col duca d'Austria. I
capitoli d'essa, sottoscritti nel dì 13 di novembre, son riferiti da
Marino Sanuto[227].

Tolta fu negli anni addietro la città di Sarzana ai Fiorentini,
a' quali riuscì di tener forte Sarzanello, rocca fabbricata da
Castruccio, e che servì ne' tempi addietro a tenere in freno la città
medesima[228]. Non aveano essi Fiorentini mai dimesso il pensiero di
ricuperar quella città; e giacchè faceano preparamenti per questo, i
Genovesi li prevennero coll'inviar le loro soldatesche all'assedio di
Sarzanello sotto il comando di _Gian-Luigi del Fiesco_. Ebbe ordine
_Niccolò Orsino_ conte di Pitigliano, e generale dei Fiorentini, di
soccorrere quella rocca. Fu così ben condotta l'impresa nel dì 15
d'aprile, che non solamente furono obbligati i Genovesi a sciogliere
quell'assedio, ma fu anche sconfitto l'esercito loro dal conte, con
restarvi prigioniere lo stesso Fiesco, ed _Orlandino_ suo nipote
figliuolo d'_Obietto_. Ciò fatto, l'armata fiorentina si strinse
intorno a Sarzana, e, ricevuti nuovi riforzi di gente, già si preparava
a dare un generale assalto, quando gli assediati, per prevenire
l'imminente pericolo, nel dì 22 di giugno esposero bandiera bianca,
e capitolarono la resa. Per ricuperazione di quella città somma fu
la consolazione de' Fiorentini, e non minore la gloria di _Lorenzo de
Medici_, perchè in persona assistè a quella impresa. Per lo contrario,
in Genova una tal disavventura, e il timore che i Fiorentini pensassero
a maggiori progressi, furono cagione[229] che _Paolo Fregoso_ cardinale
e doge di quella città prese la risoluzione di rimettere Genova sotto
l'alto dominio del duca di Milano, con ritenerne egli il governo.
Ottenutone il consenso da' primarii cittadini, e mandato a trattarne
a Milano con _Lodovico Sforza_, restò ben tosto il Fregoso consolato.
Pertanto, alzate in Genova le bandiere del duca _Gian-Galeazzo_, i
Fiorentini non pensarono da lì innanzi a molestare il Genovesato.
Maggiormente in quest'anno si diede a conoscere la mala fede di
_Ferdinando re_ di Napoli[230]: cioè, contro ai patti chiarissimi
della pace stabilita col papa, più che mai si rivolse a perseguitare
i baroni del suo regno, e a negare il censo pattuito ad esso papa pel
regno di Napoli. Nel dì 10 di giugno fece egli imprigionare _Pietro
del Balzo_, principe d'Altamura, _Girolamo San Severino_ principe di
Bisignano, _Giovanni Caracciolo_ duca di Melfi, il _duca di Nardò_,
i conti di _Lauria_, d'_Ugento_, di _Melito_, ed altri signori[231].
Mandò papa _Innocenzo VIII_ il vescovo di Cesena a Napoli a dolersi
di tanta perfidia. Il re sbrigò il nunzio con poche parole, e meno
rispetto di chi l'inviava. Il buon pontefice, che amava la pace, nè
voleva imbrogliare l'Italia in una nuova guerra, non passò oltre a
più gravi risentimenti: e intanto, per attestato del Summonte[232],
il crudelissimo re con diversità di morti levò di vita tutti
quegl'infelici baroni, a' quali aggiunse ancora _Marino Marzano_
duca di Sessa. Si credette poscia di poter giustificare negli occhi
del mondo tanta inumanità, con dare alle stampe i loro processi, e
mandarli a tutte le corti, quasichè si dovesse prestar fede ai processi
di un re che non avea fede, e non fosse manifesta cosa l'aver egli
contravvenuto agli articoli della pace fatta col papa. Dio non paga
sempre in questo mondo, e sono occulti i giudizii suoi. Ma se è mai
permesso d'interpretarli, è allora che si tratta del gastigo della
crudeltà. Infatti vedremo che Dio non differì molto di privar lui
di vita, e tutta la sua prosapia del regno. Certo non sarà giammai
degno di reggere popoli chi non sa mai perdonare. Essendo in questi
medesimi tempi insorte liti fra _Carlo duca_ di Savoia e _Lodovico
marchese_ di Saluzzo[233], quest'ultimo restò spogliato di tutti i suoi
Stati. S'interpose _Carlo VIII re_ di Francia, e procurò che quegli
Stati fossero depositati in terza mano, finchè si conoscesse quel che
esigesse la giustizia. Non era men degli altri pontefici di que' tempi
desideroso Innocenzo d'ingrandire _Franceschetto Cibò_ suo figliuolo; e
però gli procurò in quest'anno l'accasamento con _Maddalena_ figliuola
di _Lorenzo de Medici_, e nipote di _Virginio Orsino_, pel qual
parentado gli Orsini non solo rientrarono in grazia del pontefice, ma
diventarono de' suoi principali confidenti.


NOTE:

[210] Corio, Istor. di Milano.

[211] Sanuto, Istor. Ven., tom. 22 Rer. Ital.

[212] Trithemius, Nauclerus, Langius, et alii.

[213] Infessura, Diar., P. II, tom. 3 Rer. Ital. Anonym., Diar. Roman.,
tom. eod.

[214] Raynaldus, Annal. Eccl.

[215] Infessura, Diar., P. II, tom. 3 Rer. Ital.

[216] Istoria Napolet., tom. 23 Rer. Ital.

[217] Diar. Roman., P. II, tom. 3 Rer. Ital. Infessura, Diar., tom. eod.

[218] Corio, Istor. di Milano.

[219] Ammirati, Ist. di Firen. Giustiniani, Ist. di Genova.

[220] Corio, Istor. di Milano.

[221] Sanuto, Istor. Venet., tom. 22 Rer. Ital.

[222] Infessur., Diar., P. II, tom. 3 Rer. Ital.

[223] Sanuto, Istor. Venet., tom. 22 Rer. Ital.

[224] Raynaldus, Annal. Eccles.

[225] Nauclerus, Langius, Sabellicus, et alii.

[226] Corio, Istoria di Milano. Infessura, Diar., P. II, tom. 3 Rer.
Ital.

[227] Sanuto, Istor. Vent., tom. 22 Rer. Ital.

[228] Ammirati, Ist. di Firenze.

[229] Corio, Istor. di Milano.

[230] Istor. Napol., tom. 23 Rer. Ital.

[231] Infessura, Diar., P. II, tom. 3 Rer. Italic.

[232] Summonte, Istoria di Napoli.

[233] Guichenon, Hist. de la Maison de Savoye.




    Anno di CRISTO MCCCCLXXXVIII. Indiz. VI.

    INNOCENZO VIII papa 5.
    FEDERIGO III imperadore 37.


Le novità della Romagna quelle sono che somministrano argomento
alla storia di quest'anno. Signore di Forlì e di Imola era il conte
_Girolamo Riario_, già da noi veduto nipote di papa _Sisto IV_,
ed arbitro della corte romana sotto quel pontificato. Aveva egli
nobilitate le suddette due città con molte fabbriche ed ornamenti[234].
Contuttociò co' malvagi suoi costumi s'era tirato addosso l'odio della
maggior parte de' cittadini di Forlì. Però, formata contra di lui una
congiura, nel dì 15 d'aprile (l'Infessura[235] ci dice nel dì 7, e la
Cronica di Siena[236] nel dì 14, e così par che fosse, asserendolo
anche una Cronica di Bologna[237]) fu da molti, e specialmente da
alcuni maggiormente beneficati da lui, ucciso, ignominiosamente
strascinato il suo cadavero, e presa _Caterina Sforza_, sorella del
duca di Milano e moglie sua, co' suoi figliuoli. S'impadronirono i
congiurati della città, ma non della rocca. Era Caterina donna d'animo
grande e sagace. Minacciata di morte, se non facea rendere la fortezza,
ottenne di potervi entrare per indurre quel castellano alla resa. Ma
entrata, virilmente cominciò, alzate le bandiere del duca di Milano, a
far guerra alla città, minacciando agli uccisori del marito l'ultimo
eccidio, se offesi avessero i suoi figliuoli, stante il soccorso che
s'aspettava da Milano. Secondo la suddetta Cronica Bolognese, composta
da autore contemporaneo, allora fu, che presentatisi i malfattori alle
mura della rocca, e preparate le forche, mostrarono di voler impiccare
i di lei figliuoli, s'ella non si arrendeva. Ma rispose loro quella
forte femmina, che se avessero fatti perir que' figliuoli, restavano
a lei le forme per farne degli altri, e v'ha chi dice (questa giunta
forse fu immaginata, e non vera) aver anche ella alzata la gonna per
chiarirli che dicea la verità. Non eseguirono il crudel disegno que'
micidiali, ed intanto arrivò sotto Forlì _Giovanni Bentivoglio_ con più
di tre mila tra cavalli e fanti; e da lì a non molto giunse ancora un
altro rinforzo di soldatesche spedite con somma fretta da Milano sotto
il comando di _Gian-Galeazzo San Severino_. Stretti così da ogni lato
i cittadini, nè vedendo comparire i soccorsi che speravano dal papa,
dimandarono di capitolare: laonde nel dì 29 d'aprile fu riconosciuto e
proclamato signore di Forlì _Ottaviano Riario_ primogenito dell'ucciso
conte Girolamo[238]. Fu creduto da alcuni che si facesse questa
tragedia per dar quelle terre a _Franceschetto Cibò_ figliuolo del
papa; ma quando ciò fosse stato, altre misure avrebbe preso il papa,
affinchè l'impresa riuscisse a tenore de' suoi desiderii.

Poco stette ad udirsi un'altra scena in Romagna. Nel dì 31 di maggio
essendo andato _Galeotto de' Manfredi_ signor di Faenza a visitare in
sua camera _Francesca_ sua moglie, figliuola di _Giovanni Bentivoglio_,
ch'era, o fingeva d'essere inferma, restò quivi ucciso, con persuasione
universale che ciò seguisse per ordine della stessa moglie, da cui era
fieramente, a cagione di alcuni di lui amorazzi, odiato. Fu in armi
la città, e prestamente corse colà il Bentivoglio con alcune genti
d'armi per procurar di quietare il rumore, e di assicurare il dominio
ad _Astorre_ figliuolo dell'ucciso, e nipote suo. Ma i Fiorentini,
siccome coloro che sospettavano fatto quel colpo dal Bentivoglio con
disegno di usurpar quella città (lo che non è credibile per riguardo
che la figliuola avea successione), oppure per timore che il duca di
Milano vi mettesse i piedi, attizzarono i villani di Val di Lamone e il
popolo, con rappresentar loro mal intenzionato e complice del delitto
il Bentivoglio. Fecesi pertanto una general sollevazione contra di
lui, in guisa tale che poco mancò che non rimanesse vittima del loro
furore. Restò non di meno preso e condotto a Modigliana nelle forze de'
Fiorentini. Ma perchè il _re Ferdinando_ e il _duca di Milano_, parte
con preghiere e parte con minaccie di guerra, fecero calde istanze per
la di lui liberazione[239], nel dì 13 di giugno fu rilasciato, e nel
dì seguente sano e salvo arrivò a Bologna; dove dianzi appena fu udita
la di lui prigionia, che più di quindici mila Bolognesi armati corsero
a Castel Bolognese con disegno di far guerra a Faenza; e l'avrebbono
fatta, se non era in altra maniera provveduto alla di lui salvezza.
Succedette dunque nella signoria di Faenza _Astorre de' Manfredi_,
in età di soli tre anni. Francesca sua madre ebbe il comiato, e se ne
ritornò a Bologna.

Parve poco a _Lodovico Sforza_ la dedizione fatta nel precedente anno
dai Genovesi della loro città al duca _Gian-Galeazzo_ suo nipote[240].
Ossia ch'egli, col volere di più, accendesse nuovo fuoco in quella
città, oppure che questo naturalmente nascesse in un popolo sempre
inclinato alle mutazioni e alle novità: certo è che nel mese d'agosto
_Obietto del Fiesco_ entrò con gente armata in Genova, e dipoi corse a
quel rumore anche _Batista Fregoso_, cadaun d'essi contra del cardinal
_Paolo Fregoso_, governatore allora della città. Si ritirò il cardinale
nel castelletto; a questo fu messo l'assedio. Era grande la discordia
fra i cittadini; chi inclinava a darsi al re di Francia (e fu anche
spedito per questo a lui), chi al duca di Milano, e chi a ripigliare
l'antica libertà. Dopo molti dibattimenti, essendosi accordati insieme
gli Adorni e i Fieschi, e giunto colà _Gian-Francesco San Severino_ con
molte brigate d'armati, fu determinato di cedere di nuovo coi patti
e privilegii consueti il dominio di Genova a _Gian-Galeazzo_ duca di
Milano. Spedirono perciò sul fine di ottobre sedici ambasciatori a
Milano, ai quali fu data l'udienza nel giorno creduto propizio, secondo
l'ora astrologica: che di queste pazze fantasie era attentissimo
osservatore anche _Lodovico il Moro_, ed altri non pochi infatuati
di quel secolo e de' precedenti. Al cardinal Fregoso fu promessa una
pensione annua di seimila ducati, e cedette il castelletto. _Agostino
Adorno_ per dieci anni ebbe il governo della città a nome del duca.
Ottenne in questo anno papa _Innocenzo VIII_ da _Pietro d'Aubusson_
gran mastro de' cavalieri oggidì chiamati di Malta, _Zem_ ossia
_Zizim_, fratello di _Baiazette_ imperador de' Turchi[241], il quale
era negli anni addietro, caduto prigione nelle mani dei cavalieri
suddetti. Scoprissi in Bologna sul fine di novembre[242] una gran
congiura contro la vita di _Giovanni de' Bentivogli_ e dei suoi
figliuoli. Scoperta che fu, costò la vita a molti, che non poterono
fuggire.


NOTE:

[234] Jacobus Philipp. Bergom., Hist.

[235] Infessura, Diar., P. II, tom. 3 Rer. Ital.

[236] Allegretti, Diar. Sanese, tom. 23 Rer. Ital.

[237] Cronica di Bologna MS. nella Libreria Estense.

[238] Sanuto, Ist. Ven., tom. 22 Rer. Ital.

[239] Cronica MS. di Bologna.

[240] Corio, Istoria di Milano. Giustiniani, Istor. di Genova.




    Anno di CRISTO MCCCCLXXXIX. Indiz. VII.

    INNOCENZO VIII papa 6.
    FEDERIGO III imperadore 38.


Nel dì 13 di marzo dell'anno presente fece la sua entrata in Roma
_Zem_ ossia _Zizim_, fratello del sultano _Baiazette_, ed uomo di gran
credito fra i Turchi[243]. Gran gelosia di costui avea esso Baiazette
per timore ch'egli tornasse un dì a disputargli l'imperio, ben sapendo
che non gli mancava numeroso partito fra i Maomettani. Volle papa
_Innocenzo VIII_ che costui fosse ricevuto con distinto onore, e gli
mandò incontro _Franceschetto Cibò_ suo figliuolo con assai cortigiani.
Nel dì seguente fu condotto al sacro concistoro; e, per quanto egli
fosse stato ben ammaestrato delle genuflessioni che dovea fare al papa,
e di andare a baciargli il piede, costui senza voler neppure piegare
il capo, se ne andò ritto ritto al trono pontificio, ed unicamente
baciò in una spalla il pontefice. Gli fu poi assegnato un quarto
del palazzo apostolico, ma sotto buona guardia. Trovavasi allora in
Roma l'ambasciatore del sultano d'Egitto, minacciato di guerra dal
turco Baiazette. Fece costui grandi istanze, ed incredibili offerte e
promesse al papa, se voleva dargli Zizim, per metterlo alla testa di
un'armata contra di esso Baiazette; ma per motivi politici nulla potè
ottenere. Fece poco appresso il pontefice una promozion di cardinali,
con alzare a tal dignità il gran mastro di Rodi in ricompensa del
principe turco a lui rilasciato. Con raro esempio ancora fu allora
creato cardinale _Giovanni de Medici_, figliuolo di _Lorenzo_, ancorchè
fosse in età di soli quattordici anni. Questi col tempo fu poi papa
_Leone X_. Ma perchè il _re Ferdinando_ tuttavia si burlava del papa,
senza voler pagare il censo pattuito pel regno di Napoli, e per altre
cagioni, Innocenzo, nella festa di san Pietro di giugno, lo scomunicò,
e, niun effetto facendo le censure, arrivò a privarlo del regno nel
dì 11 di settembre. Ferdinando appellò al futuro concilio. Fecesi poi
preparamento di guerra dall'una parte e dall'altra; ma il pontefice,
amator della pace, non bramò, oppur non osò di proceder oltre; e
perciò durò il sereno, benchè framezzato da molte nebbie, non meno in
Roma che nel regno di Napoli. Gran tempo era corso, dacchè seguirono
gli sponsali fra il giovinetto _Gian-Galeazzo Sforza_ duca di Milano
ed _Isabella_ figliuola di Alfonso duca di Calabria, primogenito del
re Ferdinando[244]; solamente nell'anno presente si effettuò quel
matrimonio. Venne per mare a Genova questa principessa, e colà sbarcò
nel dì 17 di febbraio. Giunse poscia a Milano, ma senza pompa si
celebrarono quelle nozze, perchè tre mesi prima era mancata di vita
la madre della sposa. Con questo maritaggio universalmente si sarà
creduto assicurato lo Stato al duca _Gian-Galeazzo_, e _Lodovico il
Moro_ premuroso per li di lui vantaggi. Non passò molto che ben diverso
dovette essere il giudizio del pubblico. Intanto sotto varii pretesti,
e con ingannare lo stesso duchino, s'impadronì Lodovico del castello di
Milano e di Trezzo, e di ogni altra fortezza di quel dominio, levandone
gli uffiziali vecchi e fedeli al duca, mettendovene degli altri di
sua confidenza, e mutando i presidii a suo piacimento. Tutto fingea
di fare per miglior bene e sicurezza del nipote. Nel dì 13 di marzo
dell'anno presente[245] in età di soli ventun anni diede fine al suo
vivere _Carlo duca di Savoia_, principe, per varie sue imprese fatte
in sì corto tempo di sua vita, già divenuto glorioso. Restò di lui un
solo figliuolo maschio, ch'era ancor nelle fasce, nato nel precedente
anno, e nominato anche esso _Carlo_. Questi fu suo successore; ma
gran disputa nacque per la reggenza. Finalmente questa fu accordata
a _Bianca_ figliuola di _Guglielmo marchese_ di Monferrato, madre
sua, principessa di raro senno e di somma virtù, il cui elogio si
può leggere nella Storia di Jacopo Filippo da Bergamo[246], scrittore
vivente in questi tempi.


NOTE:

[241] Sanuto, Istor. Venet., tom. 22 Rer. Ital.

[242] Cronica di Ferrara, tom. 24 Rer. Ital. Cronica MS. di Bologna.

[243] Infessura, Diar., P. II, tom. 3 Rer. Ital. Diar. Rom., tom. eod.




    Anno di CRISTO MCCCCXC. Indiz. VIII.

    INNOCENZO VIII papa 7.
    FEDERIGO III imperadore 39.


Godendo in questi tempi l'Italia una invidiabil pace, niun riguardevole
avvenimento somministrò alla storia. Tutta ancora la cristianità
si trovava esente dalla persecuzione turchesca, perchè il fiero
_Baiazette_ mirava sempre con apprensione il fratello _Zizim_, detenuto
in Roma, come un mantice di sollevazioni e rivoluzioni ne' suoi Stati,
qualora gli fosse permesso di comparire alla testa di un'armata contra
di lui[247]. Nè mancò a papa _Innocenzo VIII_ il pensiero di prevalersi
di tal congiuntura. Cercò egli infatti di muovere tutti i principi
cristiani alla guerra contra de' Turchi, rappresentando ad ognuno qual
gran vantaggio si potesse trarre dall'ottimo mezzo e strumento ch'egli
aveva in sua mano. Ma neppur uno si trovò che volesse impacciarsene,
premendo a tutti più i lor privati interessi che il pubblico bene.
Di quest'animo del papa forse fu informato, oppure se l'immaginò
Baiazette. Capitò a Costantinopoli nell'anno precedente _Cristoforo_,
ossia _Marino Castagna_, nobile della marca d'Ancona, inviperito per
essergli stato tolto un suo castello dagli uffiziali del papa[248].
Si esibì costui a Baiazette di levar di vita Zizim suo fratello col
veleno: offerta sommamente gradita dal tiranno, che perciò di alcune
migliaia di ducati d'oro il regalò in più volte: gli donò anche delle
ricche vesti, e un diamante di valore di mille ducati d'oro. Dicono
inoltre, avergli promesso la città di Negroponte a negozio finito.
Venuto costui a Roma, fu carcerato, probabilmente perchè si penetrò
esser egli stato a Costantinopoli, e ne' tormenti confessò tutto il
suo reo trattato. Il perchè nel dì 7 di maggio ricevette dalla romana
giustizia un premio differente da quello che gli avea fatto sperare
il Turco. Arrivò poscia a Roma nel dì 30 di settembre un ambasciatore
spedito da Baiazette, che fu con grande onore ricevuto. Le commessioni
sue erano di pregare il papa di ritener sotto buona custodia Zizim,
promettendo per tal cura di pagare annualmente al pontefice quaranta
mila ducati d'oro, e di dar pace e libero commercio a' cristiani.
Fu detto che l'ambasciatore del sultano d'Egitto avea allo incontro
esibito al pontefice, se gli volea dare in mano Zizim, per potere far
guerra con esso a Baiazette, un regalo di quattrocento mila ducati,
e la cessione della città di Gerusalemme; e che inoltre tutto ciò che
s'acquistasse de' paesi del Turco, quand'anche fosse Costantinopoli, si
restituirebbe alla Chiesa romana ed ai cristiani. Troppo vaste e non
molto credibili sono tali slargate di promesse; nè Zizim vi avrebbe
mai consentito. Quel che è certo nulla si conchiuse coll'Egiziano, e
pare che fosse solamente accettata l'annua esibizione fatta dal Gran
Signore. Dimandò poscia l'ambasciator turco udienza da Zizim, che
gliela diede con maestosa formalità, e gli presentò lettere e regali
da parte del fratello Baiazette. Morì nell'aprile di quest'anno _Mattia
Corvino_ celebre re d'Ungheria, e si suscitarono dei gravissimi torbidi
in quel regno, giacchè egli non lasciò figliuolo alcuno legittimo.
Però tanto meno si pensò a pigliar l'armi contra dei Turchi. _Lodovico
Sforza_, reggente dello Stato di Milano, conchiuse in quest'anno il
suo maritaggio con _Beatrice_ figliuola d'_Ercole Estense_ duca di
Ferrara[249]. Si partì questa principessa da Ferrara nel dì 29 di
dicembre, accompagnata dalla duchessa sua madre _Leonora d'Aragona_, e
suntuose furono poi le nozze celebrate in Milano. Un'altra figliuola
d'esso duca di Ferrara, per nome _Isabella_, nel febbraio di questo
medesimo anno era passata a Mantova ad unirsi in matrimonio con
_Gian-Francesco Gonzaga_ marchese di quella città, il qual tenne corte
bandita per più giorni, e sfoggiò forte in solazzi e spettacoli per
tali nozze[250]. Vi intervennero quasi tutti gli oratori dei potentati
d'Italia. In questi tempi ancora, perchè _Carlo VIII re_ di Francia era
sdegnato forte col duca di Milano a cagion di Genova, Lodovico il Moro
si studiò di placarlo. Ne seguì poi la concordia, con avere il duca
riconosciuta dal re in feudo quella città. Altrettanto avea fatto negli
anni addietro il duca _Francesco Sforza_ padre d'esso Lodovico.


NOTE:

[244] Corio, Istor. di Milano.

[245] Guichenon, Hist. de la Maison de Savoye.

[246] Jacobus Philippus Bergom., Hist.

[247] Raynaldus, Annal. Eccles.

[248] Infessura, Diar., P. II, tom. 3 Rer. Ital.

[249] Cronica di Ferrara, tom. 24 Rer. Ital.

[250] Corio, Istor. di Milano.




    Anno di CRISTO MCCCCXCI. Indiz. IX.

    INNOCENZO VIII papa 8.
    FEDERIGO III imperadore 40.


Passò parimente l'anno presente senza azioni degne di memoria in
Italia, perchè durò in essa la pace universale[251]. Ma guerra
in Ungheria fu fra i principi pretendenti di quel regno. Non potè
contenersi _Baiazette_ dal profittar di così propizia congiuntura.
Fece delle scorrerie in Ungheria, prese alcune città, e diede il
sacco ad una grande estension di dominio. Non lasciò il pontefice di
spronar di nuovo i principi cristiani, acciocchè unissero le lor armi
contro il comune nemico. Mandò ancora le tasse di quanto avea ognuno
da contribuire, e le mandò indarno. Scusossi ognuno, e terminò tutto
questo trattato a far la guerra non al Turco, ma bensì alle borse
degli ecclesiastici, con essersi ricavate, per via delle decime, somme
grandi di danaro, che a tutt'altro furono impiegate, fuorchè alla
guerra co' Turchi. Per attestato dell'Infessura[252], in quest'anno si
vide in Roma un uomo (non si seppe di qual paese) vestito da pezzente
e tenuto per matto, che, portando in mano una croce di legno, andò
facendo per le piazze delle prediche al popolo, prediche contenenti
molta eloquenza e dottrina, nelle quali diceva essere imminente alla
Italia delle tribolazioni gravissime, e nominatamente a Firenze, Milano
e Venezia. Ma perchè egli disse dover ciò avvenire nel presente anno e
ne' due susseguenti, con aggiugnere inoltre che dovea venire un pastore
angelico, il quale unicamente avrebbe a cuore la vita spiritual delle
anime; al che non corrisposero gli effetti: maggiormente si confermò
la credenza ch'egli fosse un pazzo. Prepotente era in questi tempi
la fazion de' Baglioni in Perugia, nè voleva ammettere in città la
contraria degli _Oddi_, da molto tempo bandita. Avendo fatto gli ultimi
ricorso al papa, n'ebbero sempre di belle parole, ma non mai fatti.
La disperazione li consigliò a tentare di rientrarvi per forza; ed,
ottenuto un rinforzo d'armati dal duca d'Urbino, nella notte del dì
6 di giugno, scalate le mura, s'impadronirono de' luoghi forti della
città, senza che in favor loro si movesse, come speravano, alcuno
dei cittadini amici. Alzossi bensì contra d'essi tutto il partito
contrario, e per forza li cacciò fuori della città. Quanti caddero
nelle lor mani, tutti rimasero barbaramente uccisi o impiccati; e
furono più di centocinquanta, fra i quali _Fabrizio_ e _Ridolfo_,
amendue prelati della corte romana, condottieri dell'infelice brigata.
Spedì tosto il papa colà il _conte di Pitigliano_ generale della
Chiesa, acciocchè non succedesse di peggio. Intanto in Milano[253]
la matta ambizione fece nascer delle gare fra _Isabella d'Aragona_
duchessa di Milano e _Beatrice d'Este_ moglie di _Lodovico Sforza_ il
Moro. Volea cadauna di esse soprastare all'altra negli ornamenti e ne'
pubblici luoghi. Da questa feminil discordia quanti malanni prendessero
origine per la rovina d'Italia, non tarderemo molto a vederlo. Nel
dì 12 di febbraio giunse a Ferrara[254] _Anna Sforza_, sorella di
_Gian-Galeazzo_ duca allora di Milano, presa in moglie da _Alfonso
d'Este_, primogenito d'_Ercole I duca_ di Ferrara, nella qual occasione
abbondarono in quella città feste e suntuosi solazzi.


NOTE:

[251] Raynaldus, Annal. Eccles.

[252] Infessura, Diar., P. II, tom. 3 Rer. Ital.

[253] Corio, Istor. di Milano.

[254] Cronica di Ferrara, tom. 24 Rer. Ital.




    Anno di CRISTO MCCCCXCII. Indiz. X.

    ALESSANDRO VI papa 1.
    FEDERIGO III imperadore 41.


Di mirabil allegrezza si riempiè in quest'anno l'Italia, anzi tutta la
Cristianità, per la conquista di Granata[255], fatta da _Ferdinando
il Cattolico_ e da _Isabella_, re di Castiglia e d'Aragona, restando
con ciò snidati una volta i Mori maomettani da ogni signoril dominio
nella Spagna, dopo aver ivi tenuto il piede per ottocento anni. Fin
qui _Lorenzo de Medici_ avea, non già con titolo alcuno di signore, ma
bensì coll'autorità sua tenuto in pugno il governo della repubblica
fiorentina[256], in cui facea e disfacea, ma con tal senno ed amore
alla patria, con tal magnificenza e liberalità, che non men Firenze si
trovò felice sotto di lui, che egli stesso celebrato e stimato in tutte
le corti de' principi cristiani, ed anche presso il Gran Turco e presso
il soldano d'Egitto. Era egli pervenuto all'età di quaranta quattro
anni, quando il chiamò Dio all'altra vita nel dì 7 d'aprile dell'anno
presente[257]. Restarono di lui tre figliuoli, _Pietro_, che fu
confermato negli onori del padre dalla repubblica, _Giovanni cardinal_
giovinetto, che fu poi papa Leone X, e _Giuliano_. Fra le altre
lodi che a gara diedero gli scrittori suoi contemporanei a Lorenzo,
singolar fu quella del suo amore non men verso le lettere, che verso i
letterati. Seguì verso il fine di gennaio, se crediamo al Rinaldi[258],
o piuttosto di maggio, come vuol l'Infessura[259], accordo fra _papa
Innocenzo_ e il _re Ferdinando_. Probabilmente la paura ottenne ciò che
la ragione non aveva fin qui potuto conseguire. Sapeva il re quanto la
sua crudeltà avesse alienato da lui l'animo della sua baronia, e star
essa colle mani giunte aspettando chi venisse alla conquista di quel
regno. Non era ignoto che vi pretendea _Carlo VIII re_ di Francia per
le ragioni (non cerco se fondate o no) a lui cedute da _Renato duca_
di Lorena. Andava inoltre crescendo del rancore tra _Ferdinando_ e
_Lodovico il Moro_. Però venne il tempo di pacificare il papa, per
averlo alle occasioni non nemico, ma favorevole. Si conchiuse dunque
l'accordo, avendo il re promesso di pagar l'annuo censo, come avea
pattuito il _re Alfonso_ suo padre. _Ferdinando il Cattolico_ quegli
fu che trattò l'affare. In segno della rinnovata buona amistà entrò in
Roma nel dì 27 di maggio _Ferdinando principe_ di Capoa, primogenito
d'_Alfonso duca_ di Calabria, e nipote del predetto re Ferdinando, il
quale diede l'ultima mano a quella pace. Sfoggio di magnificenza tale
fece il cardinale _Ascanio Sforza_, accogliendo nel suo palagio questo
principe, che l'Infessura non si attentò a darne la relazione per
timore che fosse creduta un'esagerazione o fola. E i buoni Napoletani,
non contenti di sì nobil trattamento, nell'andarsene, portarono seco
per memoria anche gli apparati delle stanze, i panni lini, e tutto
quanto poterono dal palazzo d'esso cardinale.

Sul principio di luglio cadde gravemente infermo papa _Innocenzo
VIII_; e dacchè fece temer di sua vita, i cardinali misero in castello
Sant'Angelo _Zizim_ fratello del gran-signore[260]. Nella notte poi del
dì 25 d'esso mese, venendo il dì 26, terminò il pontefice le grandezze
umane con gran compunzione di cuore, per comparire al tribunale di Dio.
L'essere egli stato uomo mansueto ed amator della pace, e l'aver fatto
di belle fabbriche in Roma, cagion fu ch'egli lasciasse piuttosto dopo
di sè un buono che un cattivo nome. Pel desiderio violento, comune ad
altri papi di que' tempi, d'arricchire il figlio suo _Franceschetto
Cibò_, diede occasione di mormorare a non pochi. Tuttavia non imitò
egli alcuno de' predecessori, nè simile fu ad altri dei successori,
che si immersero in guerre, e logorarono i tesori della Chiesa, col
segreto principal motivo d'ingrandire le lor case, e di procurare Stati
principeschi ai loro nipoti. Rimase veramente ricco Franceschetto, ma
non di magnifici Stati; e que' pochi ancora ch'avea, cioè la contea
d'Anguillara, Cerveteri ed altre picciole castella, le vendè egli nel
febbraio dell'anno seguente quasi tutte a _Virginio Orsino_, restando
solamente conte di Ferentillo. Giunse dipoi la nobil casa Cibò,
ma molto dopo la morte del pontefice Innocenzo, e coll'aiuto della
casa de' Medici, ad acquistare il marchesato, oggidì ducato di Massa
e Carrara, mediante il matrimonio di Franceschetto con _Ricciarda
Malaspina_ erede di quegli Stati. Nel dì 11 d'agosto[261] fu eletto
papa _Roderigo_, ossia _Rodrigo Borgia_, cardinale, vescovo di Porto,
e vicecancelliere della Chiesa romana, nativo di Valenza in Ispagna:
i genitori suoi furono Goffredo Lenzoli ed Isabella Borgia, sorella
di _Callisto III papa_. Prese egli il nome di _Alessandro VI_, e
nel dì 26 d'agosto fu con gran solennità coronato, e concorsero le
ambascerie di tutti i principi cristiani a prestargli ubbidienza. Non
v'ha scrittore (e non ne eccettuo gli stessi Annalisti sacri) che non
detesti, o non deplori l'assunzione al trono pontificale di un uomo
tale, pubblicamente screditato per la sua licenziosa ed impudica vita,
e che comunemente fu creduto aver impiegate le adunate sue ricchezze
e le promesse di Stati e di dignità, per comperare le chiavi di
San Pietro. Certo è che i porporati d'allora, invece d'eleggere il
migliore, come portava il loro dovere, elessero il peggiore, a seconda
della umana cupidità; colpa de' malvagi esempli e della corruzione
allora dominante, per cui giunsero alcuni papi, fino a gloriarsi
d'aver de' figliuoli. E quattro appunto questi ne avea, notissimi a
tutta Roma, e più ancora noti da lì innanzi, cioè _Giovanni_, a cui
il padre ottenne in Ispagna il ducato di Gandia, _Cesare_, di cui
avremo troppo da parlare, _Giuffrè e Lucrezia_ a lui nati da Vannozia
cortigiana famosa. Il benignissimo Iddio ha conservato e conserverà
sempre, secondo le divine sue promesse, illibata dagli errori la Chiesa
sua santa, nè lasceran per questo di nascere in essa di tanto in tanto
degli scandali; ma guai a chi reo fu o sarà di questi sconcerti nella
casa del Signore. Creato che fu il nuovo papa, _Giuliano della Rovere_,
cardinale di San Pietro in Vincola, che fu poi papa _Giulio II_, non
fidandosi di questo, com'egli solea dire, marano, perchè avea avuto
delle gare con lui, sino a strapazzarsi villanamente l'un l'altro, sul
fine di quest'anno si ritirò ad Ostia, e quivi si fortificò. Credendo
poi di essere rimesso in grazia di Alessandro, se ne tornò a Roma; ma,
accortosi di essere in pericolo, finalmente andò in Francia, nè più
si lasciò attrappolar dalle promesse, nè da belle parole[262]. Molti
ancora de' cardinali che aveano venduti i lor voti e le loro coscienze
per far questo papa, col tempo trovarono d'avere eletto il proprio
loro carnefice. L'Italia nel presente anno somministrò alla Spagna,
cioè al cattolico _re Ferdinando_ e alla _regina Isabella_ consorti,
un mirabil uomo, cioè un sempre memorando strumento, per arricchire i
loro regni[263]. Questi fu _Cristoforo Colombo_, nato in Genova, o, per
meglio dire, in un villaggio vicino a Genova (altri il fece Savonese),
di genitori plebei, ma d'ingegno nobile, di cui tanta fu la perspicacia
e la fortuna, che arrivò a scoprir varie isole nell'Oceano occidentale,
ed aprì l'adito ad altri di scoprire la terra ferma dell'America, cioè
un nuovo mondo, creduto sconosciuto finora, ma che sembra essere stato
in qualche guisa accennato o predetto da alcuni antichi scrittori.
Rapporta il Leibnizio[264] una lettera di _Ferdinando re_ di Napoli
scritta nel 1474 a _Lodovico XI_ re di Francia, dove si duole che
sieno state prese due sue galee incamminate in Fiandra da un _Colombo_
suddito di esso re Luigi. Pensò quel valentuomo che questi fosse il
celebre _Cristoforo Colombo_: cosa, a mio credere, lontana dal vero per
varie ragioni.


NOTE:

[255] Raynaldus, Annal. Ecclesiast.

[256] Ammirati, Istor. Fiorent.

[257] Diar. Roman., P. II, tom. 3 Rer. Ital.

[258] Raynaldus, Annal. Eccles.

[259] Infessura, Diar., P. II, tom. 3 Rer. Ital.

[260] Diar. Roman., P. II, tom. 3 Rer. Ital.

[261] Infessura, Diar., tom. 3 Rer. Ital. Panvin., Mariana, et alii.

[262] Guicciardini, Istoria d'Italia.

[263] Jacob. Philippus Bergomens., Hist. Giustiniani, Istoria di
Genova. Marian., Fazell, et alii.




    Anno di CRISTO MCCCCXCIII. Indiz. XI.

    ALESSANDRO VI papa 2.
    MASSIMILIANO I re de' Rom. 1.


Dopo aver l'imperador _Federigo III_ per più di quarant'anni posseduta
l'imperial corona, senza ch'egli giovasse o nocesse all'Italia[265],
avendo unicamente atteso a guerreggiare in Ungheria, Boemia ed in altri
luoghi oltramontani, disse l'ultimo addio alla vita presente nel dì 19
venendo il dì 20 d'agosto, in età di ottant'anni: cosa in que' tempi
rara fra i principi. Suo figlio _Massimiliano I_, già re de' Romani,
succedette a lui nell'amministrazion dell'imperio. Fu egli il primo
ad intitolarsi _imperadore eletto de' Romani_, con essere poi andato
anche in disuso l'aggiunto di _eletto_ ne' tempi susseguenti. Cominciò
in quest'anno ad intorbidarsi il sereno dell'Italia. Gli ambiziosi
disegni di _Lodovico Sforza_, detto il Moro, quei furono che diedero
moto alle discordie, e poscia ad atrocissime guerre, che per anni
moltissimi lacerarono il seno di queste provincie. Era già pervenuto
ad età capace di governare i suoi popoli _Gian-Galeazzo Sforza_ duca
di Milano; pure continuava esso Lodovico suo zio paterno a fare il
reggente, e con apparente disposizione di non voler più deporre questa
autorità[266], dappoichè avea occupato i tesori della casa Sforza,
e in mano sua, cioè d'uffiziali suoi confidenti, stavano tutte le
fortezze del ducato di Milano. Non potè contenersi _Isabella_ moglie
di esso duca di portar delle querele di un tal trattamento ad _Alfonso
duca_ di Calabria suo padre[267], che se ne sdegnò forte, ed operò in
maniera che il re _Ferdinando_ suo padre spedì nell'anno precedente
una ambasciata a Lodovico per consigliarlo dolcemente a rilasciare il
governo al duca nipote. Lodovico, che non se ne sentiva voglia, ed era
per altro un finissimo dissimulatore, rimandò con risposte cortesi
l'ambasciatore; quindi, pieno di livore e di vendetta, si diede a
ruminar le maniere di abbattere il re Ferdinando, considerandolo per
signore possente ad ottener colla forza ciò che non si volea concedere
per amore. Il bel ripiego ch'egli prese fu quello d'invitar all'impresa
del regno di Napoli il giovine _Carlo VIII_ re di Francia, offerendosi
pronto a sovvenirlo con gente e danaro. La lettera scrittagli a questo
effetto da esso Lodovico vien rapportata dal Corio; e il conte _Carlo
di Belgioioso_, oratore di Lodovico in Francia, fu incaricato di
promuovere questa incumbenza. Opera eziandio fu del medesimo Sforza
che _papa Alessandro_ cominciasse di buon'ora ad attaccar liti col re
Ferdinando, con fargli credere che il re fomentasse _Virginio Orsino_,
contra del quale era in collera Alessandro, per aver egli senza
licenza pontificia comperato, siccome di sopra accennai, le castella di
_Franceschetto Cibò_.

In Roma il cardinale _Ascanio Sforza_, fratello di esso Lodovico,
siccome quegli che più degli altri avea procurato l'innalzamento del
papa, e n'avea avuto in ricompensa il grado di vicecancelliere, potea
molto in quella corte; e quegli era che attizzava il fuoco contra del
re Ferdinando. Condusse anche il papa a fare una lega particolare
col duca di Milano e co' Veneziani nel dì 21 d'aprile, la qual fu
poi solennemente pubblicata nella festa di san Marco[268], senza
che se ne facesse parola col suddetto Ferdinando e co' Fiorentini,
i quali si allarmarono non poco per questa diffidenza, quando essi
erano in lega collo stesso duca di Milano. Ma il solito di _Lodovico
Sforza_ era sempre di camminar con doppiezze. Cominciò egli inoltre
in questo medesimo anno a maneggiarsi con _Massimiliano Augusto_[269]
per ottenere il titolo e l'autorità di duca di Milano ad esclusion
del nipote. Eppure insieme trattò, anzi conchiuse il matrimonio di
_Bianca Maria Sforza_, sorella del vivente allora _Gian-Galeazzo
Maria_ duca di Milano, collo stesso _Massimiliano_; e lo sposalizio
fu poi solennemente celebrato in Milano nel dì primo di dicembre.
Ma intanto _papa Alessandro_ andava allestendo e ingrossando le sue
soldatesche con gelosia non poca del _re Ferdinando_. E perciocchè
una delle primarie applicazioni di esso pontefice sempre fu quella
dell'ingrandimento de' suoi figliuoli, in quest'anno gli riuscì di
maritar _Lucrezia_ sua figliuola con _Giovanni Sforza_ (e non già con
Alessandro, come ha l'Infessura) signore di Pesaro. Le nozze con gran
solennità, ma con poca onestà, furono celebrate nel pontificio palazzo
nel dì 12 di giugno del presente anno. Intanto il re Ferdinando,
vedendo quai nuvoli si alzassero contra del regno suo, a tutto potere
si studiò di placare, anzi di guadagnare papa Alessandro e Lodovico
il Moro. Fu adoperato _Ercole duca_ di Ferrara per rimuovere Lodovico
dalla pazza sua risoluzione di tirar l'armi franzesi in Italia, nè
egli ommise uffizio alcuno per ottener l'intento. Ma Lodovico, pien
di presunzione, mostrò ben nelle apparenze di cedere, ma diffatti si
ostinò nel proposito suo, e tanto più perchè nel dì 11 di ottobre,
col passare all'altra vita _Leonora duchessa_ di Ferrara, figliuola
del re Ferdinando, venne a mancare una principessa che avea non poca
autorità nel cuore di Lodovico, siccome suocera sua. Per conto del
papa, la maniera di fargli deporre l'avversion sua al re Ferdinando,
quella fu di promuovere gli avanzamenti di _Giuffrè_ figliuolo d'esso
pontefice. L'ambizioso papa, che desiderava di veder la sua prole
imparentata colla real casa d'Aragona, dimandò ed ottenne che una
figliuola bastarda di _Alfonso duca_ di Calabria, primogenito di
Ferdinando, fosse data in moglie ad esso Giuffrè[270]. Può essere che
questo trattato si conchiudesse solamente nell'anno seguente[271].
Oltre a ciò papa Alessandro, in una promozione che egli fece di
cardinali nel dì 20 di settembre, ornò della sacra porpora _Cesare_
suo figliuolo, che fu poi conosciuto sotto nome di _duca Valentino_,
il qual era o poi divenne un mostro d'iniquità: pure Alessandro gli
volle dar luogo nell'insigne ordine de' cardinali, quantunque molti di
loro il dissuadessero dal farlo, ed altri apertamente ripugnassero.
Furono in essa promozione compresi _Ippolito Estense_, figliuolo
del duca di Ferrara, ed _Alessandro Farnese_, che fu poi papa _Paolo
III_, a requisizione di Giulia la Bella, sorella oppur parente di esso
Alessandro, che in questi tempi era molto considerata in Roma.


NOTE:

[264] Leibnit., Prodrom. ad Cod. Jur. Gent.

[265] Trithem., Cuspinian., et alii.

[266] Corio, Istor. di Milano.

[267] Ammirati, Istor. Fiorentina.

[268] Infessura, Diar., P. II, tom. 3 Rer. Ital.

[269] Corio, Istor. di Milano.




    Anno di CRISTO MCCCCXCIV. Indiz. XII.

    ALESSANDRO VI papa 3.
    MASSIMILIANO I re de' Rom. 2.


Cominciarono in quest'anno i guai dell'Italia, guai di lunga durata,
benchè tramezzati da qualche tregua, e guai superiori a quei degli
anni addietro; perchè laddove tra di loro, ne' tempi passati, aveano
guerreggiato i principi italiani, ora si scatenarono tutte, per così
dire, le armi oltramontane, per venire a far qui una funestissima
danza. Primieramente essendo giunto _Ferdinando re_ di Napoli all'età
di settant'anni[272], se gli caricarono addosso dei gravissimi
affanni per la tempesta che contra di lui si preparava in Francia,
e non minori fatiche per mettersi in difesa; laonde, infermatosi,
finì in pochi giorni di vivere, lodato per varie sue belle doti dal
Summonte[273], ma certamente poco amato, anzi odiato da ognuno per
le sue crudeltà. Il Sanuto[274], storico veneziano, s'empie la bocca
delle iniquità non meno del padre che del figliuolo. Cadde la morte
sua nel dì 25 di gennaio dell'anno presente, e a lui succedette nel
regno _Alfonso duca_ di Calabria, primogenito suo, la cui prima cura fu
quella di dar l'ultima mano ai trattati di pace col papa, per ottener
l'investitura ed insieme aiuti da lui ne' bisogni. Infatti nel seguente
aprile tutto ammansato il _pontefice Alessandro_ spedì il cardinale
di Monreale, cioè _Giovanni Borgia_ suo nipote, a Napoli colle bolle
dell'investitura, e colla facoltà di coronare _Alfonso_ re di Napoli.
Nel dì 7 di maggio, essendo già pervenuto colà esso cardinale legato,
si celebrarono le nozze di _Sancia_ figliuola naturale del re Alfonso
con _Giuffrè_ figliuolo del papa, di età di tredici anni, e furono
fatte giostre, tornei ed altre feste. Se fosse caro al pontefice
questo parentado, si può raccogliere dall'aver egli esentato Alfonso
dall'annuo censo del regno, sua vita natural durante[275]. Il regalo
fatto alla alla sposa da Giuffrè in gioie, drapperie ed altre robe,
fu creduto che ascendesse al valore di ducento mila ducati d'oro.
All'incontro, il re assegnò per dote alla figliuola il principato di
Squillace. Nel Diario di Burcardo, citato dal Rinaldi, è scritto,
avere il _re Alfonso II_ creato Giuffrè principe di Tricarico, e
conte di Chiaramonte, Lauria e Carniola. Ciò fatto, papa Alessandro,
che dianzi, entrato nelle sconsigliate massime di _Lodovico il
Moro_, avea invitato in Italia _Carlo VIII_, cangiò sentimenti e
linguaggio. Scrisse pertanto a quel re, dissuadendolo dal venire,
con rappresentargli la carestia e peste onde Roma era afflitta[276],
ed esserci pericolo che il _re Alfonso_, mosso dalla disperazione,
chiamasse in sua difesa i Turchi: il che sarebbe la rovina dell'Italia.
Ma il giovane re di Francia, che dopo essere mancato il _re Ferdinando_
(principe, il qual solo pel suo gran senno avrebbe potuto difficoltare
i suoi disegni) s'era maggiormente animato all'impresa del regno di
Napoli, nulla badò a queste ciancie, e seguitò a fare il fatto suo.
Per mezzo di _Guglielmo Brissonetto_ primo ministro procurò il papa
di ritardare i movimenti del re Carlo; ma in Francia il cardinal
_Giuliano della Rovere_, sdegnato forte contra papa Alessandro, seppe
così ben perorare presso il re, al quale ancora continui impulsi
dava Lodovico il Moro, che si affrettò più che mai al preparamento
dell'armi. Spedì il re in Italia alcuni suoi uffiziali, fra' quali
_Filippo di Comines_ signore di Argentone (quel medesimo che ci lasciò
una veramente savia e bella storia di questi tempi) per iscandagliare
gli animi dei principi d'Italia. Con breve, ma saggia risposta, che
nulla concludeva, si sbrigarono da tale ambasciata i _Veneziani_ e i
_Sanesi_. I _Fiorentini_ e il _papa_ si mostrarono contrarii. _Ercole
duca_ di Ferrara e _Giovanni Bentivoglio_ esibirono buon trattamento
alle milizie del re, ma nulla di più. Il solo _Lodovico il Moro_ quegli
parea che con calore assistesse ai Franzesi.

Ora il _re Alfonso_, non tanto per vendicarsi di questo principe, la
cui malignità chiaramente tendeva alla di lui rovina, quanto ancora
per tener lungi da sè la guerra con farla nel paese altrui, inviò per
terra nella Romagna _don Ferdinando_ suo primogenito duca di Calabria,
acciocchè la rompesse con _Lodovico_. Parimente nel mese di giugno
mandò una flotta di trentacinque galee, dieciotto navi ed altri legni
minori, comandata da _don Federigo_ suo fratello, per far qualche
tentativo contra di Genova[277], secondato da _Obietto del Fiesco_,
che si ribellò al duca di Milano. Ma, essendo già calato _Lodovico
duca_ d'Orleans e signore di Asti in Italia, ed imbarcatosi nella
flotta regale spedita dal _re Carlo_, nel dì 8 di settembre sbarcò a
Rapallo, castello preso dai Napoletani, e, con loro venuto alle mani,
li sconfisse in maniera, che la flotta nemica fu obbligata a tornarsene
vergognosamente a Napoli. Maggior felicità non incontrò dipoi l'armata
terrestre del re Alfonso in Romagna. Nel dì 9 oppure 11 di settembre
giunto ad Asti _Carlo VIII_ re di Francia colla sua armata[278], fu
quivi sorpreso dal vaiuolo. Risanato, arrivò a Pavia, dove godè delle
magnifiche accoglienze fattegli da _Lodovico il Moro_, ma con volere
per ostaggio della di lui fede in suo potere quel castello, ed ottenere
da lui in prestito ducento mila ducati d'oro. Era nel castello medesimo
gravemente infermo, e di malattia creduto incurabile, il giovane
_Gian-Galeazzo Maria Sforza_ duca di Milano, con opinione universale
che un veleno datogli da Lodovico suo zio appoco appoco il menasse
a morte. Fu a visitarlo e consolarlo il re Carlo, ed _Isabella_ sua
moglie gli raccomandò i suoi piccioli figliuoli. Ma appena fu passato
il re a Piacenza, ovvero a Parma, che ricevette l'avviso della morte
dell'infelice duca, accaduta nel dì 22 d'ottobre, in età dì 25 anni.
Fu egli compianto da tutti, non meno per l'innocenza sua, che per
essere stato vittima dell'ambizion di suo zio. Nè qui finì la tragedia.
Dovea succedere nel ducato il di lui primogenito _Francesco Sforza_.
Lodovico il Moro già avea cominciato, o procurato da _Massimiliano
re_ de' Romani, ossia imperadore eletto, d'esser egli creato duca di
Milano per quella strana ragione di dover egli essere anteposto al duca
_Galeazzo Maria_, già suo fratello defunto, e a' di lui figliuoli,
perchè Galeazzo Maria era nato da _Francesco Sforza_, non peranche
duca di Milano, laddove esso Lodovico nacque dal padre già creato
duca. Non mancarono mai, nè mancheranno pretesti all'ambizione umana e
all'interesse per usurpare l'altrui, se con loro il poter si congiugne.
Leggesi il diploma spedito da Massimiliano in Aversa nel dì 5 di
settembre di questo anno presso il Corio[279]. Il sig. Du-Mont ci dà
questo diploma al dì 20 di novembre dell'anno seguente. Comunque sia,
certo è che, senza aspettare il beneplacito cesareo[280], _Lodovico
il Moro_, venuto a Milano non ancora terminato il funeral del nipote,
convocò i primati della città per la creazione d'un nuovo duca; ed,
avendo ben istruiti i suoi partigiani, costoro mostrarono richiedere il
pubblico bene che in tempi sì pericolosi non un fanciullo, ma un uomo
assennato prendesse le redini del governo e fosse duca. Però, senza
che alcuno osasse di contraddire, Lodovico proclamato duca prese lo
scettro, e fra le grida allegre dello sconsigliato popolo cavalcò per
Milano. La vedova _duchessa Isabella_ co' suoi figliuolini, lagrimevol
esempio dell'incostanza delle cose umane, fu rinserrata nel castello di
Pavia.

Intanto al _re Carlo_ nacquero sospetti contra dello stesso Lodovico,
al sapere che il papa e i Veneziani faceano dei maneggi per istaccarlo
da lui, e poco mancò che non desistesse dall'impegno preso contra del
regno di Napoli. Ma Lodovico, a cui non mancavano mai in bocca le belle
parole, ed alcuni avvisi segreti pervenuti ad esso re da Firenze, dove
il chiamavano i nemici ed emoli di _Pietro de Medici_, l'accesero
a continuare il viaggio. Parte dell'esercito suo sotto il comando
del _Mompensieri_ andò in Romagna[281], e fece che l'armata di _don
Ferdinando duca_ di Calabria si ritirasse a Cesena. Da questa gente
fu preso a forza d'armi il castello di Mordano con altre del distretto
d'Imola, commettendo ivi crudeltà infinite, sino ad uccidere i bambini:
lo che fece correre l'orrore e il terrore per tutta l'Italia, e indusse
Faenza e Forlì ad accordarsi coi Franzesi. Nell'ultimo ricusando don
Ferdinando di azzardarsi ad una battaglia, e sentendo la mala piega
che prendeano le cose della Toscana, si avviò alla volta di Napoli,
e cessarono i rumori in Romagna. Passato il re Carlo per la strada di
Pontremoli verso la Toscana, pose lo assedio alla rocca di Sarzanello
presso a Sarzana, commettendo le sue genti crudeltà dappertutto
ancora con gli amici. In grande agitazione e spavento si trovò per
questo avvicinamento la città di Firenze[282], siccome quella che, a
suggestion di _Pietro de Medici_, s'era fin qui mostrata contraria ai
disegni de' Franzesi; e però esso Pietro, giacchè si conobbe decaduto
dal favore del popolo fiorentino, affin di placare il re, si portò a
visitarlo vicino a Sarzana, e quivi, di sua testa e senza commissione
alcuna della repubblica, stabilì un accordo col re, dandogli per
ostaggio della fede dei Fiorentini le fortezze di Sarzana, Sarzanello
e Pietrasanta. Non molto dipoi volle il re Pisa e Livorno, e Pietro
gliele diede, promettendo il re con un pezzo di carta di restituire
tutto, dappoichè avesse conquistato il regno di Napoli. Andato esso
re a Lucca, oltre all'aver voluto in sua mano alcune fortezze, volle
ancora gran somma di danaro da quel popolo, che nulla osò di negargli.
Era in questo mentre, cioè nel dì 8 di novembre, ritornato a Firenze
_Pietro de Medici_, per rendere conto dell'imprudente suo negoziato;
ma nel dì seguente si trovò chiuso l'adito al palazzo del pubblico,
essendo sommamente irritati contra di lui i magistrati per l'accordo
suddetto[283]. Poco stette a sollevarsi il popolo stesso: laonde
Pietro, montato a cavallo col _cardinal Giovanni_ e _Giuliano_ suoi
fratelli, si fuggì con gran fretta fuori della città, nè si fermò,
finchè giunse a Bologna. Nel medesimo giorno fu egli dichiarato co'
fratelli ribello, posta taglia contro le loro persone, e poscia messo
a sacco il ricchissimo loro palagio. Intanto fece il re di Francia
l'entrata sua in Pisa, dove, nel dì 9 di novembre attruppatasi quella
nobiltà e popolo, ad alte voci dimandarono al re la libertà; e parendo
loro che le buone parole del re fossero un chiaro consentimento alle
loro dimande, subitamente corsero la terra, scacciando i commissarii
e disfacendo le insegne della repubblica fiorentina; avvenimento che
trafisse il cuore de' Fiorentini. Contuttociò, spediti ambasciatori a
Pisa, cercarono d'intavolare col re qualche accordo. Convien credere
che fosse in buono stato il maneggio[284], perchè il _re Carlo_, nel
dì 17 di novembre venuto alla volta di Firenze, fu ricevuto in quella
città non solo pacificamente coll'esercito suo, ma ancora con tutta
magnificenza. Allora si scoprì meglio dove possa giugnere la non mai
sazia ambizion de' potenti. Dure ed indiscrete condizioni cominciò
imperiosamente a pretendere il re da' Fiorentini, cioè somme immense
di danaro, la restituzione di Pietro de Medici, e infine il dominio
della città: cose tutte che moveano a rabbia chi trattava di tali
affari per parte de' Fiorentini. S'era per venire a qualche brutto
spettacolo, se non fosse stato _Pietro Capponi_, uno de' deputati, il
quale, montato in collera al vedere che da' ministri del re si dava
carta di accordo, come loro piaceva, senza volere far conto alcuno
delle ragioni de' Fiorentini, arditamente in faccia dello stesso re
stracciò quella carta[285], e ai regi ministri, che aveano accompagnato
con alte minaccie lo scritto, animosamente rispose: _Voi darete nelle
vostre trombe, e noi soneremo le nostre campane_: il che detto, uscì
tosto della camera. Questo parlare, che potea facilmente partorir
gravissimi sconcerti, Dio volle che terminasse in bene. Si ridussero
i regi ministri a condizioni più discrete, e nel dì 26 di novembre
seguì l'accordo, in cui i Fiorentini promisero al re centoventi mila
scudi, cioè cinquanta mila in termine di quindici dì, e in altre rate
il resto. Per lo contrario, il re promise la restituzion delle terre in
tempi determinati. _Pietro de Medici_ restò in bando. Partitosi poi di
Firenze il re nel dì 28 del mese suddetto, s'incamminò verso Roma[286],
e nel dì 2 di dicembre entrò in Siena, dove ancora, seguendo il re,
arrivò nel dì seguente il cardinale di San Pietro in Vincola, cioè
_Giuliano della Rovere_. V'ha più d'uno scrittore affermante che _papa
Alessandro_ e il _re Alfonso_, dacchè si avvidero di non aver forze
bastanti ad impedire il progresso dell'armata franzese, la quale, unita
coll'altra di Romagna, alcuni faceano ascendere sino a sessanta mila
persone, ma verisimilmente sarà stata molto meno, ricorsero per aiuto
al Turco, acciocchè spedisse un possente corpo di sua gente alla difesa
del regno di Napoli; ed aver infatti _Baiazette_ preparate alla Vallona
alcune migliaia di combattenti; ma intesi dipoi i prosperosi successi
dei Franzesi nel regno, meglio credette di non inimicarsi un re sì
potente, affinchè la voce ch'esso re Carlo avea fatta correre presso
i buoni cristianelli d'essere venuto in Italia per andar contro ai
Turchi, non gli venisse voglia un dì di renderla vera. Dicerie di belli
o maligni ingegni verisimilmente furono queste. Nel giorno stesso,
in cui _Carlo VIII_ entrò in Firenze, mancò di vita in quella stessa
città _Giovanni Pico_ signore della Mirandola in età di soli trentatrè
anni[287]; eppur giunto in sì poco tempo di vita a meritarsi il titolo
di Fenice degl'ingegni: sì grande era il suo sapere, sì maravigliosa
la sua perizia nelle lingue orientali, accompagnata eziandio da una
rara pietà ed illibatezza di costumi. Parimente nel settembre di
quest'anno[288] finì i suoi giorni in Firenze _Angelo Poliziano_ in età
di quarant'anni, anch'esso uno de' più felici ingegni che si avesse
allora l'Italia. Nè è men degno di memoria _Ermolao_ (chiamato nel
dialetto veneziano _Almorò_) _Barbaro_ nobile veneto, che pochi pari
in sapere ebbe in questi tempi, come attestano i suoi libri. Anch'egli
nell'anno presente in Roma terminò di vivere in età di quarantuno anni,
e in tempo che era preparata la sacra porpora al merito di lui.


NOTE:

[270] Infessura, Diar., P. II, tom. 3 Rer. Ital.

[271] Allegretti, Istor. di Siena, tom. 23 Rer. Italic.

[272] Infessura, Diar., Par. II, tom. 3 Rer. Ital. Ammirati, Istor. di
Firenze. Raynal., Annal. Ecclesiast.

[273] Summonte, Istoria di Napoli.

[274] Sanuto, Istoria di Venezia, tom. 22 Rer. Italic.

[275] Summonte, Istor. di Napoli.

[276] Infessura, Diar., P. II, tom. 3 Rer. Italic. Corio, Istor. di
Milano.

[277] Senarega, de Reb. Genuens., tom. 24 Rer. Ital. Sanuto, Istor. di
Venez., tom. 22 Rer. Ital. Ammirati, Istor. di Firen. Corio, Istor. di
Milano.

[278] Mémoir. de Comines, lib. 7.

[279] Corio, Istor. di Milano.

[280] Guicciardini, Istor., lib. 1.

[281] Cronica MS. di Bologna.

[282] Ammirati, Istor. di Firenze.

[283] Guicciardini, Ist. d'Italia. Ammirat., Istor. di Fir. Nardi, Ist.
di Firenze, ed altri.

[284] Allegretti, Ist. di Siena, tom. 23 Rer. Ital.

[285] Ammirati, Istoria di Firenze. Guicciardini, Ist. d'Italia.

[286] Philipp, de Comines., Burchardus, in Diar.

[287] Johann. Franciscus Pico, in Vit. Johannis Pici.

[288] Jovius in Elog.




    Anno di CRISTO MCCCCXCV. Indiz. XIII.

    ALESSANDRO VI papa 4.
    MASSIMILIANO I re de' Rom. 3.


Uno de' primi a far muover di Francia il re _Carlo VIII_ era stato
_papa Alessandro VI_, senza ben pensarne, da quel gran politico ed
astuto uomo ch'era, le perverse conseguenze di un tal consiglio.
Ma allorchè vide che, entrato con tante forze questo re in Italia,
e pervenuto fino in Toscana, non v'era città o fortezza che non
gli portasse le chiavi, cominciò a provar degli affanni e tormini
gravissimi, perchè considerato come aperto nemico di un re a cui nulla
resisteva[289]. Nel dì 9 di dicembre avea egli fatto mettere in onesta
prigione i cardinali _Ascanio Sforza_ e _San Severino_, come parziali
de' Franzesi, e mandati in castello Sant'Angelo _Prospero Colonna_ e
_Girolamo Tuttavilla_. Cominciò poi in lontananza a trattare d'accordo
col re. Questi fece istanza ne' preliminari che si liberassero i due
cardinali; ed aggiunse che avendo il pontefice lasciato entrare in Roma
_Ferdinando duca_ di Calabria colle genti sue nemiche (questi poi si
ritirò prima che arrivassero i Franzesi), anch'egli voleva entrarvi:
che per altro egli era pronto alla concordia. Nel dì 19 del suddetto
dicembre fu spedito dal papa al re il _cardinal San Severino_, e questi
almeno ottenne che pacificamente, e salvo l'onore della maestà ed
autorità pontifizia, il re facesse la sua entrata in Roma. Nella notte
dell'ultimo dì di dicembre, venendo il dì primo dell'anno presente,
arrivò il re di Francia a Roma, e v'entrò tenendo tutte le sue genti
d'armi la lancia sulla coscia. Dal popolo romano gli furono presentate
le chiavi della città, ed egli poscia andò ad alloggiare nel palazzo
ben ammobigliato di San Marco. Il pontefice Alessandro, che non sapea
quanto si potesse promettere de' baldanzosi e sdegnati Franzesi, avea
preso lo spediente di ritirarsi in castello Sant'Angelo, per trattar
con più sicurezza della concordia e del suo decoro[290]. E ne trattò
per mezzo de' ministri del re, conchiudendo finalmente quell'accordo
che potè. Non mancarono allora cardinali, e massimamente _Giuliano
della Rovere_, ed altri seminatori di discordia, che insinuarono al
re, questo essere il tempo d'intentare un processo contra di _papa
Alessandro_, per provare ch'egli simoniacamente avea acquistata la
sedia di San Pietro, e menava una vita troppo scandalosa con evidente
danno della religion cattolica. Ma il re, badando ai consigli del
_Brissonetto_, a cui il papa avea promesso il cappello cardinalizio,
si astenne dall'indurre questo sconcerto nella Chiesa, lasciando a Dio
il castigo di chi avesse prevaricato, ed attese a ciò che riguardava
i proprii interessi. Fu dunque stabilito che il papa per sei mesi
concederebbe al re la persona di _Zizim_ fratello di Baiazette, con
promessa di restituirlo; darebbe ad esso re l'investitura del regno di
Napoli, rimetterebbe in sua grazia i cardinali aderenti alla Francia,
lascerebbe nelle mani del re Terracina, Cività Vecchia, Viterbo e
Spoleti, finchè egli ritornasse da Napoli; e darebbe per ostaggio di
sua fede _Cesare cardinal_ Valentino suo nipote.

In vigore di tal concordia uscito di castello Sant'Angelo nel dì 16 di
gennaio _papa Alessandro VI_, passò nel giardino del palazzo vaticano,
e quivi fu ad inchinarlo il _re Carlo,_ ma senza baciargli la mano,
non che il piede. Si abbracciarono, fecero i lor complimenti, e il
re, senza perdere tempo, fece istanza del cappello cardinalizio pel
suo primo ministro _Guglielmo Brissonetto_; cosa che fu con subita
puntualità eseguita. Tenutosi poi pubblico concistoro in San Pietro
nel dì 19 del mese suddetto, vi comparve il re, e, secondo il Rituale,
soddisfece a tutti gli atti di riverenza verso il vicario di Cristo.
Partì poscia il re Carlo di Roma nel dì 28 di gennaio alla volta del
regno di Napoli. Parve che il cielo secondasse tutti i suoi passi,
perchè quel verno fu così dolce, quieto e sereno, che sembrava una
primavera, in guisa che all'esercito franzese non riusciva d'incomodo
o danno il far viaggio in quella stagione. In questo mentre il re
di Napoli _Alfonso II_, ossia che ora conoscesse l'amaro, ma giusto
frutto della passata sua crudeltà ed avarizia[291], per cui s'era
tirato addosso l'odio di tutti i baroni e del popolo stesso, nè potea
far capitale della lor fede in sì pericolosa contingenza, oppure,
come vuole il Summonte[292], che il papa e il _cardinale Ascanio_
suo cognato a ciò l'esortassero, determinò di rinunziar la corona
a _Ferdinando_ suo primogenito per la speranza[293] ch'essendo egli
universalmente amato dai nobili e dalla plebe per le sue lodevoli doti,
ben diverse dalle paterne, alla difesa di lui e del regno tutti si
unirebbono. Nel dì 23 di gennaio seguì la rinunzia. _Ferdinando II_ fu
riconosciuto per re, e il padre suo _Alfonso II_, imbarcate in cinque
galee le cose più preziose con danari, ascendenti a trecento cinquanta
mila scudi, nel dì 3 di febbraio uscì di Napoli, e fece vela verso la
città di Mazara in Sicilia, e quivi andò a mettere la sua stanza in
un monistero di monaci olivetani, con darsi tutto ad opere di pietà e
di penitenza: col qual tenore di vita giunse al fine de' suoi giorni
in età di quarantasette anni nel dì 19 di novembre di questo medesimo
anno, e fu poi seppellito con reali esequie nella maggior chiesa di
Messina.

Marciava, siccome dissi, il prode _re Carlo VIII_ verso il regno di
Napoli, quando il turbarono non poco due avventure. Per istrada il
consegnato a lui _Gem_, o _Zim_ ossia _Zizim_, fratello di Baiazette
II, sorpreso da un fiero sconosciuto malore, in poco tempo finì di
vivere. I più attribuirono la di lui morte a veleno, e veleno datogli
per ordine del papa. Col mezzo di costui pensavano i Franzesi di
poter fare grandi imprese contra de' Turchi, e fin si figuravano
d'impadronirsi di Costantinopoli. Giunto poi che fu il re a Velletri,
_Cesare cardinal_ Valentino figliuolo d'esso pontefice, a lui dato
per ostaggio, improvvisamente se ne fuggì, e tornossene a Roma: dal
che tanto più rimase accertato il re dell'astuzia e poca fede del
papa. Non mi fermerò io qui a descrivere i fortunati successi del re
Carlo nell'impresa di Napoli, e gl'infelici del buon re _Ferdinando_,
ossia _Ferrante II_. Basterà dire, che per quanto avesse fatto
questo novello re per cattivarsi i popoli, con aver data la libertà
ai baroni imprigionati dal padre, restituiti gli Stati a chiunque
n'era stato ingiustamente spogliato, e dispensate molte grazie alla
città di Napoli; pure niuno tenne forte per lui, ed egli si trovò
tradito dai principali suoi uffiziali. San Germano niuna resistenza
fece. Capoa, l'Aquila, Gaeta ed altre terre, senza sfoderare spada,
si arrenderono al vincitore re Carlo. Napoli si sollevò, e mandò
incontro a' Franzesi, con offerire pacificamente l'ubbidienza. Per
quanto facesse il re Ferdinando, non potè fermare una sì gran piena
di rivoluzioni e disgrazie; e però nel dì 21 di febbraio, dopo aver
lasciato buon presidio in Castello Nuovo e in quello dell'Uovo, con
quattordici galee si ritirò al castello d'Ischia. Il castellano _Giusto
della Candina_ Catalano, che già teneva intelligenza col re franzese,
nol volea lasciar entrare. Tanto disse e pregò lo sfortunato, re che
fu introdotto solo; ma appena v'ebbe messo il piè dentro che, cavato
lo stocco, stese morto a terra l'infedel castellano: dal qual colpo
rimase sì sbalordita la guarnigione, che non fece alcun movimento,
e lasciò impossessarsi di quel castello il resto dei cortigiani e
delle guardie del re Ferdinando. Entrò nel seguente dì 22 oppure 24
di febbraio[294] il re Carlo trionfalmente in Napoli. Seco marciavano
trentotto mila soldati, avendone egli lasciati molti di presidio in
Toscana, nelle terre della Chiesa e nelle città già conquistate del
regno. Perchè le artiglierie del Castello Nuovo, alla cui difesa era
stato lasciato _Alfonso d'Avalos_, marchese del Vasto e di Pescara,
faceano gran danno alla città e al palazzo di Capuana, il re Carlo ne
formò l'assedio. Poco durò, perchè avendo gli Svizzeri, che v'erano di
guarnigione, tumultuato, si arrendè quella fortezza nel dì 6 oppure 7
di marzo. Intanto il re volle abboccarsi con _don Federigo zio_ del
_re Ferdinando II_, con inviargli salvocondotto; e gli propose che
se il nipote suo volesse rinunziare il regno, gli darebbe il possesso
d'una provincia in Francia. Ma sapendo don Federigo quanto da ciò fosse
alieno il nipote, siccome quegli ch'era risoluto di voler morire re,
se ne tornò, senza abbracciare il partito, ad Ischia. Sperava non poco
l'abbattuto _re Ferdinando_ nell'aiuto di _Ferdinando_ il _Cattolico_
re d'Aragona e Sicilia, il quale infatti non solo avea mandati
ambasciatori al _re Carlo_ con proteste di guerra, ogni qualvolta egli
volesse molestare il re di Napoli, ma ancora spedì appresso in Sicilia
_Consalvo Fernandez_ di Cordova, chiamato il gran capitano, con sei
mila fanti e secento cavalli, con ordine di vegliare agli andamenti dei
Franzesi, e di opporsi: che non potea già piacere al re d'Aragona di
avere un sì potente nemico confinante al suo regno di Sicilia.

Intanto con felicità mirabile e in poco di tempo il re Carlo conquistò
il castello dell'Uovo, la rocca di Gaeta, e quasi interamente tutto il
regno, portandogli a gara ogni città e fortezza le chiavi: prosperità
che sbalordì i principi italiani, e generò in lor cuore non lievi
sospetti che questo principe, venuto in Italia sotto pretesto di
portar le armi contra de' Turchi, fosse dietro unicamente a mettere il
giogo a tutti gl'Italiani. Perciò papa _Alessandro VI_, i _Veneziani_,
_Massimiliano I_ imperadore, _Ferdinando_ ed _Isabella_ re di Spagna
e _Lodovico il Moro_ duca di Milano (che della sua balordaggine
s'era infin ravveduto) trattarono una lega contra del re di Francia
Carlo VIII. Fu creduto che Lodovico si dipartisse dalla lega ed
amicizia de' Franzesi, perchè, lusingandosi di poter ottenere dal re
Sarzana, Sarzanello, Pietrasanta e Pisa ch'erano state de' precedenti
signori di Milano, si trovò poi beffato, e restò colle mani piene di
mosche[295]. Sparsesi anche voce[296] che _Lodovico duca_ d'Orleans,
e padrone d'Asti in Italia, si lasciasse scappar di bocca, essere
venuto oramai il tempo di far valere sopra lo Stato di Milano le
ragioni di _Valentina Visconte_ avola sua. Per questo assai pentito
Lodovico dell'imprudente condotta sua, concorse alla lega, trattata e
conchiusa in Venezia fra i suddetti principi nel dì 31 di marzo, col
pretesto anche essa di far guerra al Turco, e pubblicata alcuni giorni
dappoi dappertutto. Diedesi ognun de' collegati ad accrescere le sue
genti d'armi, e _Francesco Gonzaga_ signore di Mantova fu dichiarato
lor capitan generale dai Veneziani. In feste, in balli e in giostre
si tratteneva il re Carlo in Napoli, quando gli giunse questa nuova,
per cui smoderatamente cominciò ad inquietarsi, e a parergli un'ora
mille anni per desiderio di tornare in Francia. In effetto, fattosi
frettolosamente, nel dì 20 di maggio, riconoscere con solennità re di
Napoli, e lasciati in quel regno cinque mila cavalli e molta fanteria,
da lì a poco col resto della sua armata prese il cammino alla volta
di Roma, seco portando non men egli che i suoi cortigiani e soldati
immense spoglie de' poveri regnicoli. Giunto a Roma nel dì primo di
giugno, trovò che il papa se n'era fuggito colle sue genti d'armi,
e ritirato a Perugia. Continuato il viaggio, i Franzesi diedero
barbaramente il sacco a Toscanella, e corse voce che vi avessero ucciso
secento persone. Arrivò il re con gran parte dell'esercito nel dì 13 di
giugno a Siena[297]; e quindi mosso, senza entrare in Firenze, ch'era
ben armata, prese la strada di Pontremoli per passare in Lombardia,
nella qual terra enormi crudeltà commisero i suoi Franzesi. Tale era
la fretta del re, che parea sempre avere i nemici alle spalle; ma il
vero motivo fu, perchè egli sperava di prevenir la lega, e di trovar
aperto il passo per condursi ad Asti. Mentre ciò succedea, _Lodovico
duca d'Orleans_ ebbe un trattato con alcuni nobili di Novara[298], i
quali essendo, per varii aggravii sofferti, disgustati di _Lodovico il
Moro_, introdussero in quella città cinquecento uomini d'armi ed otto
mila fanti d'esso duca d'Orleans. Da lì a non molto anche la rocca
di Novara capitolò la resa. Per questa perdita rimase sì costernato
quel politicone di Lodovico il Moro, che già credea che il cielo gli
avesse a cascare addosso. Gli fecero animo gli ambasciatori veneti.
Eransi raunate le milizie venete, sforzesche e del papa al fiume Taro
presso alla collina, aspettando che il re calasse nella pianura del
Parmigiano per la Valle di Fornovo. _Francesco marchese_ di Mantova
comandava, siccome dissi, le armi venete, che erano il maggior nerbo
dell'esercito collegato, nel quale, oltre a molti valenti condottieri,
ben animati erano alla battaglia anche tutti i soldati per la speranza
di far un grosso bottino, perchè di molte ricchezze infatti venivano
col campo franzese. Era di lunga mano superiore all'esercito nemico
quello degl'Italiani, e a manifesto pericolo si esponeva il re, venendo
a battaglia. Tuttavia se esso re Carlo non volea lasciar perire di fame
i suoi, dacchè si trovava in mezzo alle montagne, gli convenne eleggere
la via dell'armi per uscire di quelle angustie.

Pertanto nel dì 6 di luglio, ordinate le sue schiere, l'animoso
re Carlo scese al piano, e colle artiglierie di varie sorte ben
disposte venne ad un fatto d'armi, fatto crudelissimo e famoso, che
durò solamente due ore. Diversa ne fu la descrizione secondo l'usata
parzialità degli storici, avendo l'una e l'altra parte cantata la
vittoria. Quel che è certo, combatterono da lioni i Franzesi, perchè
la presenza del re e la disperazione al loro nativo coraggio ne
aggiunse del nuovo[299]. Non mostrarono men valore gl'Italiani, parte
nondimeno de' quali per mala intelligenza non entrò nella mischia, ed
altri perdutisi a bottinare facilitarono agli avversari l'insanguinar
le loro spade. La verità dunque è, che sul campo vi restarono più
Italiani che Francesi, e vi perirono di molti bravi capitani; siccome
ancora certo è che il _re Carlo_ colla spada alla mano, vestito da
soldato, e valorosamente combattendo da tale, corse ben pericolo di
essere preso; pure felicemente passò, e seguitò speditamente col
più de' suoi il viaggio verso Piacenza ed Asti. Gran quantità di
carriaggi, di artiglierie, di tende e di robe preziose rimasero in mano
degl'italiani, ai quali perciò parve di potersi attribuir la vittoria,
ma non quale la speravano prima. Passò dipoi l'esercito sforzesco e
veneziano all'assedio di Novara, e s'ingrossò talmente il loro campo,
che fu creduto dal Corio ascendere a quarantacinque mila persone.
Si ridusse quella città a strane miserie per la carestia e per le
malattie dei soldati, ed entro v'era _Lodovico duca_ di Orleans: lo che
maggiormente affliggeva il re di Francia, per timore che cadesse in man
de' nemici. Pertanto, giacchè ito il re Carlo a Torino, non avea voglia
o forze tali da poter soccorrere Novara, cominciò a fare proposizioni
d'accordo, e questo appunto seguì in Vercelli nel dì 10 di ottobre, per
cui quella città fu restituita a _Lodovico il Moro_, e consegnato ad
_Ercole duca_ di Ferrara il castelletto di Genova per l'esecuzion de'
patti, i quali si veggono riferiti dall'Argentone e dal Corio. Dopo di
che il re se ne tornò in Francia, lasciando voce di voler ritornare
nell'anno seguente con più potere in Italia. Se _Lodovico il Moro_
avesse potuto preveder l'avvenire, non avrebbe sì facilmente lasciato
uscir di Novara Lodovico duca d'Orleans. Vedremo che se n'ebbe ben a
pentire; e intanto s'intrecciavano gli affari in maniera che avesse poi
a cadere il gastigo sopra questo principe sì ambizioso e crudele verso
il suo sangue. Gran biasimo ancora ebbe egli per quell'accordo fatto
senza il consentimento dei suoi collegati.

Nè qui finirono le percosse date ai Franzesi nell'anno presente[300].
Allorchè il _re Carlo_, tornando da Napoli, fu a Pisa, i Fregosi
ed altri fuorusciti di Genova gli fecero credere assai facile lo
insignorirsi della loro patria, trovandosi troppo impegnato in
Lombardia _Lodovico duca_ di Milano. Diede perciò il re ad essi un
corpo delle sue genti coi cardinali _della Rovere_ e _Fregoso_,
_Filippo principe_ di Savoia ed _Obietto del Fiesco_, i quali,
essendosi uniti co' fuorusciti, e formato un esercito di otto mila
persone tra cavalli e fanti, andarono ad accamparsi sotto Genova.
Oltre a ciò, ebbero i Franzesi in Rapallo dieci galee e due grossissimi
galeoni, pronti, occorrendo, a far guerra per mare a quella città. Non
si sgomentarono punto i valorosi Genovesi, fedeli tuttavia al duca di
Milano; e, prontamente allestite otto galee con altri legni, passarono
a Rapallo. Dopo aver felicemente espugnato quel borgo, diedero
addosso ai legni franzesi, e tutti li sottomisero, con farvi un ricco
bottino. Grandi spogli dei Napoletani sopra quelle galee passavano
in Francia. Per questo sinistro colpo si ritirò con somma fretta di
sotto a Genova l'armata de' Franzesi e fuorusciti. Vegniamo al regno di
Napoli. Appena fu partito di là il _re Carlo_, che rinvigorito il re
_Ferdinando II_ si accinse a ricuperare il regno. Alla ubbidienza sua
erano tuttavia Brindisi, Gallipoli ed altri pochi luoghi. Ora il gran
capitano _Consalvo_, passato da Messina a Reggio di Calabria, prese
quella città, dipoi la rocca, e cominciò a stendere le sue conquiste
per la Calabria. Unironsi allora le truppe franzesi sotto il _signore
d'Obignì_, che si trovavano in quelle contrade per frenare il corso
dei Catalani. Non volea già l'accorto Consalvo tentar la fortuna con
una battaglia; ma, non potendo resistere all'ansietà del giovane re
Ferdinando, gli convenne venire alle mani con essi a Monte Leone, ossia
presso al nume di Seminara. Restarono vincitori i Franzesi, e poco
mancò che lo stesso re non rimanesse prigioniere. Tuttavia cominciò a
combattere in favore del re Ferdinando l'odio conceputo dai regnicoli
contra dei Franzesi. Si credeano essi, allorchè comparve nel regno il
re di Francia, di godere sotto di lui l'età dell'oro: vana immaginazion
d'altri popoli inclinati alla mutazion dei governi. E veramente il re
li sollevò da alcune gravezze. Ma per lo contrario i Franzesi d'allora,
mancanti di quella disciplina e moderazione che si osserva in loro
oggidì, altro non faceano tuttodì vedere che eccessi di crudeltà, di
lussuria e di avidità di roba. Poco ci volea perchè essi maltrattassero
ed uccidessero gli amici, non che i nemici. Di nulla più ansiosi erano
che dei saccheggi; dati ai ladronecci, neppure perdonavano alle chiese;
e, ciò che era più sensibile, rapivano donzelle e maritate, senza che
se ne facesse giustizia. Il re medesimo, oltremodo abbandonato alla
sensualità, serviva di pessimo esempio agli altri. In una parola, poco
stettero i Napoletani a sospirar gli Aragonesi, che pure con mano sì
aspra gli aveano governati finora.

Fu dunque da essi Napoletani segretamente chiamato il _re Ferdinando_,
il quale imbarcatosi con quanti legni potè, ma senza danari, e appena
con due mila soldati, arrivò nelle vicinanze di Napoli[301]. Bastò
questo perchè il popolo di quella gran città prese le armi, e gridando
_Aragona, Aragona_, aprisse le prigioni, e si scagliasse contra di
qualunque Franzese che si trovasse per quella città. Ritiraronsi i
Franzesi nelle fortezze, e nel dì 7 di luglio rientrò il re Ferdinando
II in Napoli fra le incessanti acclamazioni di quegli abitanti.
Fu posto l'assedio a Castello Nuovo e a quello dell'Uovo, dove
specialmente s'erano ritirati i Franzesi col _signore di Mompensieri_
vicerè di Napoli, il qual fece gagliarda difesa, finchè per industria
sua, ovvero per patti segreti fatti col re, gli riuscì di poterne
uscire e ritirarsi a Salerno. Il _marchese di Pescara_ proditoriamente
sotto una di quelle fortezze fu ucciso. Oltre a _Prospero_ e _Fabrizio
Colonnesi_, che andarono al soldo di esso re, il papa gli mandò
altra gente in aiuto. Capoa, Aversa, Nola e altri luoghi vicini il
riconobbero per loro signore. Ma il Mompensieri, fatto il maggiore
sforzo che potè di sua gente, andò fin sotto a Napoli; e spediti
contra di lui dal re Ferdinando il _conte di Matalona_ e il _signore
di Camerino_, in un fatto d'armi gli sconfisse: del che rimase sì
sbigottito il re suddetto, che fu in procinto di abbandonar di nuovo
Napoli. E l'avrebbe forse fatto, se il generoso Prospero Colonna non
l'avesse, con fargli animo, ritenuto. Seguirono poi altre baruffe, ora
favorevoli, ora contrarie al re Ferdinando, il quale nondimeno ricuperò
le fortezze di Napoli parte in questo e parte nel seguente anno. La
primaria applicazione dei Fiorentini nell'anno presente[302] quella fu
di procacciarsi dal _re Carlo_ la tenuta di Pisa, Pietrasanta, Sarzana
e Sarzanello; e su questa speranza non osarono mai di muovere un dito
contra di lui, anzi fecero sempre quanto a lui parve, sino ed entrar
seco in lega. Ma il re gli andava di un dì in un altro menando a spasso
colle più belle parole del mondo, e sempre senza fatti. Preso anche per
loro generale il _duca d'Urbino_, andarono a mettere il campo a Pisa,
confortati da alcuni uffiziali del re, che v'entrerebbono; ma infine,
trovandosi delusi, se ne tornarono ai lor quartieri. Nè si dee tacere
che fra gli altri malanni portati in Italia da' Franzesi in occasion di
queste guerre, si contò ancora il morbo, creduto portato dalle Indie
Occidentali, che tuttavia ritien presso di noi il nome della nazion
franzese, gastigo velenoso della sozza libidine. Non manca chi pretende
dianzi non ignoto all'Europa questo malore, e certo non ne mancano
esempli ne' precedenti secoli, ma erano cose rare. Comunque sia, fuor
di dubbio è che il medesimo cominciò in questi tempi a dilatarsi con
furore nelle contrade italiane, e a rovinar la sanità ed anche la vita
degl'incontinenti, perchè non se ne sapeva il rimedio. Oggidì sembra
alquanto snervata la forza sua, di cui tuttavia chi ha timor di Dio e
senno non ne vuol fare giammai la pruova.


NOTE:

[289] Burchardus, Diar., apud Raynald.

[290] Guicciardini, Istor. Comines., Raynaldus, Annal Eccles.

[291] Sanuto, Istor. Venet., tom. 22 Rer. Ital.

[292] Summonte, Istoria di Napoli.

[293] Guicciardini, Istor. d'Ital. Ammirati, Istor. di Firenze.

[294] Burchardus., in Diar., apud Raynal.

[295] Sanuto, Istor. Venet., tom. 22 Rer. Ital.

[296] Navagero, Ist. di Ven., tom. 23 Rer. Ital. Raynaldus, Annal.
Eccles.

[297] Allegretti, Diar. Sanese, tom. 23 Rer. Ital.

[298] Corio, Istor. di Milano.

[299] Mémoir. de Comines. Sanuto, Istoria di Ven., tom. 22 Rer. Ital.
Guicciard., Istoria d'Italia. Corio, Ist. di Milano.

[300] Giustiniani, Istoria di Genova. Sanuto, Istoria di Venezia, tom.
22 Rer. Ital. Senarega, de Reb. Genuens., tom. 24 Rer. Ital.

[301] Summonte, Istoria di Napoli. Guicciardini, Istoria d'Italia.
Corio, Istor. di Milano. Sanuto, Istor. Venet., tom. 22 Rer. Ital.

[302] Ammirati, Istoria di Firenze.




    Anno di CRISTO MCCCCXCVI. Indiz. XIV.

    ALESSANDRO VI papa 5.
    MASSIMILIANO I re de' Rom. 4.


La guerra nel regno di Napoli continuò ancora nell'anno presente.
Trovavasi scarso di gente e più di pecunia il _re Ferdinando_. Non gli
tornava il conto in circostanze tali di aggravare i popoli. Ricorse
all'aiuto de' Veneziani[303]. Da essi, oltre ad una buona flotta di
legni, ebbe anche un grosso corpo di combattenti per le imprese di
terra. Alla testa d'essi fu poi mandato _Francesco Gonzaga_ marchese
di Mantova. Riportò ancora il re dai Veneti un soccorso di danaro
contante con promessa di pagar tutto; ed eglino intanto vollero in
pegno, ed ottennero, Brindisi, Trani, Gallipoli, Otranto ed altre terre
marittime della Puglia. Mettendo così il piede in quelle contrade, si
lusingavano essi, e non invano, che non verrebbe più quel dì in cui se
ne ritirassero. Erano nondimeno forti i Franzesi, perchè con esso loro
andavano uniti moltissimi del partito angioino. Seguirono varie vicende
di guerra fra essi e gli Aragonesi. Quella che è più degna di memoria,
fu l'essersi ritirato il signore, ossia _duca di Mompensieri_ nella
città di Atella, assai forte luogo, col meglio delle sue brigate[304].
Essendosi ingrossato il re Ferdinando colle soldatesche inviategli
dai Veneziani, là entro il colse, e mise l'assedio alla città. I fanti
svizzeri e tedeschi in questo tempo, perchè mal pagati, levatisi dal
campo franzese, passarono a rinforzar quello di Ferdinando. Altro
scampo non ebbe allora il Mompensieri che di ricorrere all'_Obignì_
militante in Calabria, acciocchè accorresse in aiuto suo. Ma si
trovò malato quel signore, e la sua malattia diede campo a _Consalvo
Fernandez_ d'insignorirsi di Cosenza e d'altri luoghi. Contuttociò
ordinò l'Obignì che il _conte di Moreto_ ed _Alberto da San Severino_
con un buon corpo di gente portassero soccorso al Mompensieri.
Informato di tal movimento l'astuto Consalvo, alla sordina fu loro
addosso, prese buona parte d'essi, ed anche i lor condottieri. Il
che fatto, andò ad unirsi col _re Ferdinando_ sotto Atella. Ancorchè
tuttavia circa sette mila armati avesse il Mompensieri in quella città,
pure, per difetto di viveri, fu costretto a trattar di capitolazione.
E si conchiuse una tregua di trenta giorni, nel qual tempo, se non
fosse giunta armata capace di far cessare l'assedio, non solamente
quella città si renderebbe, ma anche tutte le altre dipendenti dal
Mompensieri nel regno di Napoli, a riserva di Taranto, Gaeta e Venosa,
con altre condizioni che io tralascio. Passarono i trenta giorni senza
che comparisse per mare o per terra alcun soccorso franzese; laonde fu
pienamente eseguito l'accordo suddetto dopo la metà d'agosto. Trovò il
re Ferdinando dei pretesti per non lasciar uscire dal regno i Franzesi,
e messili in luoghi d'aria malsana, ciò fu cagione che la maggior
parte d'essi perisse. Lo stesso _signore di Mompensieri_, partecipando
di que' pericolosi influssi, lasciò la vita in Pozzuolo nel dì 5
d'ottobre. Infermossi del pari _Francesco marchese_ di Mantova, laonde
poi venne a cercar miglior aria in Lombardia. Nel dì 19 d'ottobre[305]
giunse a Ferrara. Essendo intanto ritornato il gran capitano _Consalvo_
dopo la presa d'Atella in Calabria, trovò che vi avea fatto di molti
progressi l'_Obignì_ così vigorosamente si diede egli ad incalzare
i Franzesi, che infine li costrinse a prendere la legge dalle mani
sue vittoriose, di modo che esso Obignì uscì del regno di Napoli, e
ritirossi in Francia.

Con questa felicità passavano gli affari del re _Ferdinando II_, nel
qual mentre gli venne il pensiero di accasarsi. La moglie ch'egli
prese, e con dispensa del papa, ma non senza ammirazione, anzi con
mormorazione de' saggi, fu una sua zia, cioè _Giovanna_ figliuola
del re _Ferdinando I_ avolo suo paterno, e sorella del _re Alfonso_
suo padre. Corse voce non mal fondata, che, trovandosi egli alquanto
infermo, l'eccessivo uso del matrimonio gli cagionasse una tal
violenza di male, che per esso terminasse il corso di sua vita nel dì
5 di ottobre, come ha Burcardo[306]: di settembre lasciarono scritto
il Nardi[307] e il Summonte[308]. Fu la perdita di questo principe
compianta da tutti per le sue amabili qualità. Perchè egli non
lasciò figliuoli, _don Federigo_ conte di Altamura, suo zio paterno
dimorante all'assedio di Gaeta, corse a Napoli, e fu proclamato re.
Tornò egli dopo questa funzione sotto Gaeta, e gli riuscì d'indurre
quella guarnigion franzese a capitolare la resa. Imbarcossi questa
in due navi per tornarsene in Francia; ma per fortuna di mare quasi
tutta perì in faccia di Terracina. Quindi il novello _re Federigo_
con rara prudenza ed amorevolezza diede principio al suo governo,
studiandosi di guadagnar gli Angioini, e di pacificar tutti i
malcontenti. All'incontro, per la decadenza dei Franzesi nel regno di
Napoli, il _pontefice Alessandro_ diede fuoco al suo sdegno contra di
_Virginio_ e di _Paolo Orsini_, che aveano fin qui militato in favor
della Francia senza curarsi de' divieti del papa. Indotto il vivente
allora re _Ferdinando II_ a violare i patti della capitolazione, li
fece imprigionare; ed egli poi spedì l'esercito contra delle loro
castella nell'ottobre dell'anno presente, e molte ne occupò, meditando
già di arricchir colle loro spoglie i proprii figliuoli. Valorosamente
nondimeno resisterono gli aderenti e sudditi degli Orsini, nè finì poi
quella guerra a tenore dei desiderii del papa. Gran bollore d'azioni
militari fu eziandio per quest'anno nella Toscana. I Fiorentini, il
maggior negozio de' quali era quello di ricuperar Pisa e le altre
terre loro tolte, tempestavano con frequenti ambascerie e lettere
_Carlo VIII_ re di Francia, perchè ordinasse al _signore d'Entraghes_,
governatore della cittadella di Pisa, di rimetterla in loro mano.
Ordini pressanti spediva il re di farne la consegna, e con credenza
comune che egli sinceramente li desse; ma con provarsi dipoi che i suoi
uffiziali non doveano capire il tenore di quelle lettere. Anzi tutto il
contrario avvenne. Il governatore di Sarzana per venticinque mila scudi
d'oro vendè ai Genovesi la città di Sarzana. Sborsato immantenente
il danaro, ne presero i Genovesi con gran festa il possesso; e nella
stessa maniera tornarono ad impadronirsi di Sarzanello. Aveano essi
trattato anche col governatore di Pietrasanta; ma i Lucchesi più
diligenti l'ottennero essi, non senza aspre doglianze de' Genovesi.
Per conto di Pisa, il _signor d'Entraghes_, invece di cedere quella
cittadella ai Fiorentini, la vendè anch'egli al popolo di Pisa, il
quale non tardò a demolirla. Tante trafitture erano queste al cuor de'
Fiorentini. Perlochè cominciarono a far guerra ai Pisani, e ad espugnar
alcune loro castella. Fioccavano intanto le lettere de' Pisani al
papa, al duca di Milano, a' Veneziani, e ad altri potentati e signori,
per ottener forze da difendersi: essendo chiaro che non poteano
sostenersi contro la potenza de' Fiorentini. Entrarono in questa
contesa specialmente i Veneziani, siccome quelli ch'erano malcontenti
della repubblica fiorentina, collegata co' nemici franzesi, e molto
più perchè, mischiandosi in quella briga, non mancava loro desiderio
e fondamenti di assoggettar Pisa al loro dominio, anzi ne veniva lor
fatta l'esibizione. Adunque mandarono a Pisa de' possenti soccorsi, e
ne inviò anche _Lodovico duca_ di Milano, giacchè anche a lui davano
speranza i Pisani di sottomettersi a lui. Con questi aiuti quel popolo
andò poscia difendendo sè stesso.

Non d'altro intanto per tutta Italia si pasceva la curiosità degli
oziosi, che dei mirabili apparecchi d'armi che si diceano fatti da
_Carlo VIII re_ di Francia per tornare di qua da' monti, tenendosi
per fermo ch'egli comincerebbe il ballo contro a _Lodovico il Moro_
duca di Milano, pretendendo che questi avesse in più forme mancato ai
patti, e delusa la corte di Francia. Tre eserciti doveano calare in
Italia, uno condotto da _Gian Jacopo Trivulzio_ nobile milanese, che
nel regno di Napoli entrato al servigio d'esso re, s'era già acquistato
il credito d'uno dei più savii e valorosi capitani italiani. Il secondo
sotto il comando di _Lodovico duca_ d'Orleans, padron d'Asti; e il
terzo, maggiore degli altri, guidato dal medesimo re Carlo. In sì
fatti racconti gran parte avea la bugia. Il solo Trivulzio venne ad
Asti per sicurezza di quella città. Contuttociò Lodovico Sforza, a cui
tremava il cuore, determinò di muovere _Massimiliano re_ de' Romani,
già suo collegato, a calare in Italia[309]. E gli riuscì il maneggio.
Venuto l'ottobre, arrivò Massimiliano per la Valtellina, scese nel
territorio di Milano, accolto con gran festa e magnificenza da esso
Lodovico; e, senza toccar Milano, continuò il viaggio alla volta di
Genova, con disegno di passare a Pisa, dove ancora quel popolo con
grande istanza l'avea chiamato. Non menava seco più di cinquecento
cavalli e di otto bandiere di fanti. Nel dì 25 d'ottobre arrivò a
Genova, e da lì a due giorni imbarcatosi se n'andò a Pisa, dove,
pensando d'immortalare il suo nome, dopo aver preso alcuni castelletti,
s'accinse all'assedio di Livorno, detenuto allora da' Fiorentini. Ma
quando si fu per dare l'ultimo assalto, insorse dissensione fra lui e
i commissarii dei Veneziani, perchè questi pretesero di voler essi quel
luogo. Oltre a ciò, una fiera burrasca dissipò tutti i legni che erano
a quell'assedio. Altro perciò non si fece. Propose dipoi Massimiliano
di dare il guasto al distretto di Firenze; ma non vollero i Veneziani
uscir di Pisa, per paura di restarne poi esclusi. Insomma andò a finire
la mossa di questo gran principe in sole dicerie svantaggiose al di
lui nome. Se ne tornò egli sul finire dell'anno in Germania, portando
seco dell'amarezza contra de' Veneziani, perchè questi, oltre all'avere
sturbati i suoi disegni, aveano anche scoperta la di lui intenzione di
occupar Pisa come città dell'imperio. Erano allora in gran voga essi
Veneti, e il loro Lione stendeva le ali facilmente dovunque scorgeva
apertura di dilatar la signoria. In quest'anno ancora i Franzesi che
erano in Taranto mandarono ad offerir per danari quella città al senato
veneto. Benchè fosse contro i patti, e il re di Napoli protestasse
contro, non lasciarono per questo i Veneziani d'impossessarsi di
quell'importante luogo. Il picciolo duca di Savoia _Carlo Giovanni
Amedeo_ in quest'anno mancò di vita[310] a dì 16 d'aprile in età di
circa otto anni; e però a lui succedette _Filippo di Savoia_ suo gran
zio, figliuolo di _Lodovico duca_ di Savoia, in età avanzata, perchè
nato nell'anno 1438. Ma poco sopravvisse, siccome vedremo. Il Senarega,
scrittore di questi tempi[311], riferisce la morte di esso duca Carlo
nell'anno seguente. Altrettanto s'ha da Jacopo Filippo da Bergamo[312]
scrittor contemporaneo anche esso, laonde può restare suggetta a
qualche dubbio l'asserzion del Guichenone.


NOTE:

[303] Sanuto, Istor. Venet., tom. 22 Rer. Ital.

[304] Guicciardini, Ist. d'Italia. Sanuto, ed altri.

[305] Diar. di Ferrara, tom. 24 Rer. Ital.

[306] Burchardus, Diar., apud Raynaldum.

[307] Nardi, Istoria di Firenze.

[308] Summonte, Istoria di Napoli.

[309] Sanuto, Istor. di Venezia, tom. 22 Rer. Ital. Senarega, de Reb.
Genuens., tom. 24 Rer. Ital. Corio, Istor. di Milano. Guicciardini,
Istoria d'Italia. Ammirati, Istor. di Firenze, ed altri.

[310] Guichenon, Hist. de la Maison de Savoye.

[311] Senarega, de Reb. Genuens., tom. 24 Rer. Ital.

[312] Jacobus Philipp. Bergom., Histor.




    Anno di CRISTO MCCCCXCVII. Indiz. XV.

    ALESSANDRO VI papa 6.
    MASSIMILIANO I re de' Rom. 5.


In quest'anno mandò Iddio de' buoni ricordi a _papa Alessandro_,
de' quali nondimeno egli punto non seppe profittare[313]. Era egli
vicino ad ingoiare il resto delle terre degli Orsini, per farne poi
il sospirato regalo a' proprii figliuoli; avea ancora l'esercito
suo, sotto il comando di _Guidobaldo duca_ d'Urbino e del _duca
di Gandia_ suo figlio, posto l'assedio a Bracciano. Non solamente
convenne loro ritirarsi di là, ma si venne anche a battaglia nel dì
24 di gennaio colla picciola armata di _Carlo Orsino_, che unito a
_Bartolomeo d'Alviano_, giovane di grande espettazione pel suo valore,
e con _Vitellozzo Vitelli_ da Città di Castello, capitano accorto,
s'affacciò all'esercito pontificio fra Bassano e Soriano. Per più
ore ferocemente si combattè, e restò infine sbaragliata l'oste del
papa, prigione lo stesso duca d'Urbino, ferito leggermente il duca
di Gandia. Questa percossa fece calar lo spirito guerriero al papa,
e l'indusse ad ascoltar volentieri chi parlò di pace. Seguì essa fra
poco, e gli Orsini ricuperarono le lor terre, andando a terra tutti i
castelli in aria che il pontefice avea dianzi formato. Venne dipoi per
la quaresima a Roma _Consalvo Fernandez_, ricevuto con distinti onori,
per avere ricuperato Ostia alla Chiesa, ed anche pel grado suo. Ma
perchè Alessandro gli fece alcune doglianze del _re Cattolico_[314],
Consalvo gli lavò ben bene il capo senza sapone, ricordandogli le
obbligazioni ch'avea la sua casa alla real d'Aragona, e toccando la
scandalosa vita di lui medesimo, troppo bisognava di riforma: al che
il papa non seppe che rispondere. Ma perchè gli era andato fallito il
colpo di accomodare il figliuolo suo primogenito _Giovanni duca_ di
Gandia colle terre degli Orsini, si rivolse ad un altro partito, cioè
a quello di arricchirlo col patrimonio della Chiesa[315]. Pertanto nel
dì 7 di giugno eresse la città di Benevento in ducato, e di quella e
insieme delle contee di Terracina e di Pontecorvo investì il suddetto
suo figliuolo. A riserva del _cardinal Piccolomini_, ch'ebbe il
coraggio nel concistoro di opporsi a questo scialacquamento degli Stati
pontificii, tutti gli altri cardinali consentirono ed applaudirono,
per aver poi favorevole il papa al conseguimento di nuovi benefizii,
commende e vescovati. Ma che? nel dì 14 di giugno, dopo una lauta
cena fatta da esso duca e da _Cesare cardinal_ suo fratello alla
_Vannozza_ lor madre, il _duca di Gandia_, giovine dissoluto e perduto
in amorazzi, nella notte a cavallo con un solo staffiere andò per
solazzarsi non si sa in qual casa. Fu egli in quella notte ucciso; il
corpo suo gittato nel Tevere; e ritrovato fra pochi dì, accertò ognuno
di quella tragedia. Non si seppero già gli autori dell'omicidio; ma
comunemente fu creduto che _Cesare cardinale_ per gelosia, o per altri
motivi della smoderata sua ambizione, sperando, come infatti avvenne,
di divenir egli solo arbitro del papa e del papato, arrivasse a questo
eccesso di crudeltà. Era egli infatti capace di tutto. Si afflisse
indicibilmente, farneticò ed ebbe ad impazzire il pontefice per questo
funestissimo colpo; e riconoscendola infine dalla mano di Dio, proruppe
nelle più belle promesse di emendar sè stesso, e di riformar la Chiesa
di Dio: promesse nondimeno che il vento in breve si portò via. Avvenne
finalmente, che nati in questi tempi alcuni disgusti fra _Lugrezia
Borgia_ sua figliuola e _Giovanni Sforza_ signore di Pesaro suo
consorte, essa da lui si ritirò: il papa dipoi per cagioni note a sè
solo disciolse quel matrimonio. Corse pericolo lo Sforza di perdere in
tal congiuntura Pesaro; ma, dichiaratisi per lui i Veneziani, cessò il
pericolo.

Prima della morte del fratello s'era già preparato il _cardinal
Valentino_ alla sua legazione, siccome destinato dal pontefice suo
padre, per portarsi a coronare il nuovo re di Napoli _don Federigo_.
Dappoichè fu assicurato che non più vivea suo fratello, cavalcò con
ismisurata magnificenza a Capoa, ed ivi diede la corona ad esso re
Federigo, il quale nel presente anno attese a ristorare il desolato
suo regno; a schiantare gli assassini e malandrini che dappertutto
commetteano incredibili danni ed omicidii; e a dare non meno buon
ordine agli affari pubblici, che pace ai popoli, con riceverne il
premio di mille benedizioni. Tuttavia restavano in quel regno alcuni
baroni pregni d'odio contro la casa d'Aragona, e convenne al re di
far loro la guerra, con restare specialmente abbattuto il _principe di
Salerno_. Ma intanto non cessava la discordia in Toscana per cagion di
Pisa[316]. Anche _Pietro de Medici_, saputo ch'ebbe trovarsi Firenze
involta in calamità per un'atroce carestia, ed essere entrati in
reggimento alcuni antichi amici della sua casa, tentò di ritornar nella
patria. Venne con gran copia d'armati sino alle porte di Firenze, ma
non udendo alcun movimento favorevole a lui nella città, più che di
fretta se ne ritornò indietro. In Milano[317] nel dì 2 di gennaio morì
di parto _Beatrice Estense_ moglie del _duca Lodovico_ Sforza; del
che si mostrò egli inconsolabile, e con grande sfoggio di funerali
e limosine onorò la di lei memoria. Furono novità nel Genovesato,
perchè _Giuliano dalla Rovere_ cardinale, tutto allora dei Franzesi,
e _Battistino da Campofregoso_ con molti armati andarono verso di
Savona, patria d'esso cardinale, sperando d'insignorirsene[318]. Nulla
venne lor fatto per le buone precauzioni prese dai Genovesi e dal duca
di Milano. Anche _Gian-Giacomo Trivulzio _co' Franzesi usciti d'Asti
infestò lo Stato di Milano; ma sovvenuto il duca da' Veneziani, rendè
inutili i di lui sforzi. Poco potè godere di sua fortuna _Filippo duca
_di Savoia; imperciocchè nel dì 7 di novembre terminò la carriera
del suo vivere. A lui succedette _Filiberto II_ suo primogenito in
età di diecisette anni. Così scrivo io, fidato nell'autorità del
Guichenone[319]. Ma Jacopo Filippo da Bergamo, storico che in questi
tempi fioriva, mette nel marzo dell'anno presente il principio del
governo ducale d'esso Filippo, soggiugnendo dipoi ch'egli _necdum
plene duobus annis regnavit_: lo che meriterebbe riflessione, se il
Guicciardino non sostenesse il racconto del Guichenone. Avea finquì
_Ercole duca_ di Ferrara tenuto in deposito il castelletto di Genova:
lo restituì nell'anno presente a dì 11 di novembre a _Lodovico Sforza_
duca di Milano con somma di lui consolazione. Non potè egli far di
meno: tante furono le istanze ed anche minacce de' Veneziani e di
Lodovico per disbrogliare Genova; e le ragioni del duca Ercole alla
corte di Francia furono credute legittime.




    Anno di CRISTO MCCCCXCVIII. Indiz. I.

    ALESSANDRO VI papa 7.
    MASSIMILIANO I re de' Rom. 6.


Allorchè l'Italia si trovava agitata dall'apprensione che _Carlo
VIII_ re di Francia tornasse a lacerar queste contrade con forze
superiori alle passate[320], eccoli giugnere nuova ch'egli nel castello
d'Ambosia era mancato di vita per accidente di apoplessia nel dì 7
d'aprile dell'anno presente in età di ventisette anni e nove mesi. La
taccia che a lui fu data, consistè nello smoderato amor dei piaceri
e nella sfrenata sua libidine, per gli stimoli della quale andava
frequentemente mutando pastura. Del resto egli fu uno de' più mansueti,
amorevoli e benigni principi del mondo, nè sapea far male ad alcuno,
in guisa che tanta sua bontà ridondava talvolta in suo danno, perchè
i ministri ed uffiziali faceano tutti a lor modo per la fidanza di
non esser mai gastigati. Negli ultimi mesi di sua vita, scorgendo
che appoco appoco veniva meno la sua sanità e forza, diede un calcio
ai solazzi e piaceri, e massimamente ai vietati dalla legge santa
di Dio, e con opere di pietà e carità si dispose a comparire davanti
al giudice dei vivi e de' morti. L'esser egli mancato di vita senza
lasciar successione maschile (giacchè un Delfino, nato qualche mese
prima, poco tempo visse sopra la terra) diede luogo a succedergli
a _Lodovico duca_ di Orleans suo cugino in quarto grado, e il primo
fra' principi del real sangue d'allora, che sotto i due precedenti
re avea patito di molti affanni e contraddizioni con pericolo della
vita. Fu egli coronato re di Francia a Rems nel dì 27 di maggio, e
portò il nome di _Lodovico XII_, principe di gran mente, abilità e
coraggio. Si scoprirono ben tosto le sue idee, perchè prese anche
il titolo di duca di Milano e di re delle Due Sicilie. La maggior
prima sua cura fu di far sciogliere il matrimonio da lui contratto
molti anni prima con _Giovanna_ figliuola del _re Lodovico XI_, sì
perchè da essa, assai brutta e mal sana, non avea mai potuto ricavar
successione, e sì perchè gli premeva di sposare _Anna_ vedova del
poco fa defunto re, siccome quella che portava in dote l'importante
ducato della Bretagna, e di cui dicono ch'egli anche prima era stato
innamorato. Ricorse perciò a papa _Alessandro VI_, e si trovarono in
quegli sconcertati tempi delle ragioni per dichiarar nullo il primo
matrimonio, e far valere il secondo. Di questo affare volle nondimeno
far mercato il papa, e coglierne profitto per _Cesare_ suo figliuolo.
Costui, non avendo gran genio all'abito ecclesiastico, perchè meditava
già di comandare a popoli, ottenne in quest'anno di poter deporre
la sacra porpora, e di ritornare al secolo, allegando che contro sua
volontà e per timore del padre avea dianzi preso il diaconato; nè vi
fu chi ad uomo sì dabbene negasse fede. Fu scelto Cesare per portare
in Francia le bolle dello scioglimento del matrimonio del re[321], ed
insieme il cappello cardinalizio a _Giorgio d'Ambosia_ arcivescovo di
Roano. Il fasto con cui egli andò, parea che superasse la grandezza
delle stesse corti regali. Il _re Lodovico_, che per li suoi disegni
sopra l'Italia bramava già di guadagnar in suo favore l'animo del
papa, slargò la mano verso del di lui figliuolo, dichiarandolo duca di
Valenza nel Delfinato, dandogli una compagnia di cento uomini d'armi,
ed assegnandogli l'annua pensione di venti mila lire di Francia, con
promessa ancora di qualche bel feudo nel Milanese, dacchè l'avesse
conquistato. Prese poscia il re Lodovico in moglie _Anna di Bretagna_
nel gennaio dell'anno seguente, e, siccome voglioso al maggior segno di
conquistare il ducato di Milano per le ragioni di _Valentina Visconte
_avola sua (voglia a lui accresciuta dall'essere dimorato per tanto
tempo in Asti, e dall'aver conosciuta la bellezza della Lombardia),
così cominciò di buona ora a disporsi per ottener questo fine.

Il fuoco acceso in Toscana per cagion di Pisa tuttavia durava[322].
Quanto più quella città veniva angustiata dai Fiorentini, tanto più
i Pisani si raccomandavano alla potenza de' Veneziani, e questi
maggiormente s'insperanzivano di ridurre quella città sotto il
loro dominio. Perciò, avendo il senato veneto condotti al suo soldo
_Guidubaldo duca_ d'Urbino, _Astorre Baglioni_ Perugino, _Bartolomeo
d'Alviano_, _Paolo Orsino_ ed altri condottieri d'armi, misero in
viaggio alla volta della Toscana delle grosse brigate in aiuto de'
Pisani con aver mosso anche i Medici ed altri fuorusciti ad unirsi
alle lor genti. Lo stesso marchese di Mantova _Francesco_ fu poi
spedito anche egli con titolo di generale colà. Per lo contrario, non
cessarono i Fiorentini d'accrescere le lor genti d'armi, prendendo al
soldo loro i signori d'Imola e Forlì ed altre milizie. Quel ch'è più,
trassero nel lor partito _Lodovico Sforza_ duca di Milano. Non poteva
questi senza invidia mirare, e senza grave sdegno sofferire che i
Veneziani fossero dietro ad accrescere la lor già formidabile grandezza
coll'acquisto di Pisa; e però, accordatosi co' Fiorentini, pensò sulle
prime d'aiutarli segretamente a ricuperar quella città, ma infine
apertamente inviò loro de' soccorsi. Capitan generale dell'esercito
fiorentino fu scelto _Paolo Vitello_, uomo di credito nel mestier
della guerra, a cui fu dato con gran solennità il bastone in un giorno
determinato dagli astrologi. Quanto costoro dessero nel segno, in breve
si scorgerà. Prese il Vitelli Buti, Vico-Pisano e Librafatta. Corse
la guerra pel Casentino, e per altre contrade del dominio fiorentino;
succederono varii piccioli fatti d'armi ora all'uno ora all'altra parte
favorevoli. L'anno poi fu questo, in cui Firenze mirò la tragedia di
frate _Girolamo Savonarola_ Ferrarese dell'ordine di san Domenico, uomo
per l'austerità della vita, pel suo raro sapere, e per la sua forza
e zelo nel predicare la parola di Dio, ammirato da tutti, e degno di
miglior fortuna. Reggevasi la maggior parte del popolo col consiglio
di lui anche ne' politici affari; ed egli fu che il tenne lungamente
saldo nella dipendenza dal re di Francia. Ma non mancavano a lui
nemici, e molti e potenti nella stessa città di Firenze; e specialmente
i Medici fuorusciti l'odiavano a morte, perchè direttamente opposto
alle loro intenzioni di signoreggiar nella repubblica[323]. Chi gli
volea male l'accusò alla corte di Roma, come seduttore e seminator di
falsa dottrina. Però gli fu proibito dal papa di predicare, e tanto più
perchè egli non avea saputo astenersi dal toccar nelle sue prediche
i vizii dello stesso regnante pontefice, troppo per altro palesi, e
i depravati costumi della corte romana. Disprezzò frate Girolamo i
comandamenti del pontefice, tornò sul pulpito, maggiormente inveendo
da lì innanzi contro la corruttela d'allora. Fu scomunicato dal
papa, intimate le censure a chi l'ascoltasse, il favorisse, e mandate
finalmente replicate lettere ai magistrati di Firenze, con ordine di
mettere le mani addosso al frate, minacciando scomuniche ed interdetti
se non si ubbidiva. Temeva forte _papa Alessandro_ uno scisma; e guai
a lui se persona d'autorità avesse allora alzato un dito contra di
lui. Non vi era chi non detestasse un pastore di vita sì contraria
al sublime suo grado. Ora avvenne che un frate Francesco di Puglia
dell'osservanza di san Francesco predicò pubblicamente contra del
Savonarola, impugnando specialmente queste di lui proposizioni: _La
Chiesa di Dio ha bisogno d'essere riformata e purgata. La Chiesa di Dio
sarà flagellata, e dopo i flagelli sarà riformata e rinovata, e tornerà
in prosperità. Gl'infedeli si convertiranno a Cristo. Firenze sarà
flagellata, e dopo i flagelli si rinoverà, e tornerà in prosperità_; ed
altre che tralascio.

Chi teneva e chi tien tuttavia il Savonarola per uomo di santa vita,
e che egli ispirato da Dio predicesse le cose avvenire, fra non molti
anni trovò il tutto avverato. Altre simili predizioni fatte da lui, e
nominatamente a _Carlo VIII re_ di Francia, ebbero il loro effetto.
Si esibì ancora frate Francesco di confermare alla pruova del fuoco
la falsità delle proposizioni suddette; E all'incontro fra Domenico
da Pescia domenicano accettò di sostener giuste e verificabili le
medesime, con esibirsi di entrar anch'egli nel fuoco. Perchè il frate
minore trovò maniera di sottrarsi all'impegno preso, per lui sottentrò
un frate Andrea Rondinelli. Adunque, nel dì 17 d'aprile per ordine de'
magistrati acceso un gran fuoco, vennero alla presenza d'innumerabil
popolo i due contradditori, per provare, se in quella avvampata catasta
si sentisse fresco o caldo. Ma non volendo comportare i frati minori
che fra Domenico vi entrasse vestito con gli abiti sacerdotali, nè
che egli portasse in mano il Sacramento dell'altare, in sole contese
terminò tutto quell'apparato, e nulla si fece. Scapitò molto per questo
del suo buon concetto il Savonarola, e crescendo l'ardire della fazione
a lui contraria, e massimamente degli scapestrati, nella seguente
domenica dell'Olivo si alzò contra di lui gran rumore, in guisa che
i magistrati, timorosi ancora delle tante minaccie del papa, fecero
prendere e menar nelle carceri il Savonarola. Allora fu che infierì
contra di lui chi gli volea male. Corse tosto a Firenze un commessario
del papa per accendere maggiormente il fuoco, ed accelerar la morte
dell'infelice. Si adoperarono i tormenti per fargli confessare ciò che
vero non era; e si pubblicò poi un processo contenente la confessione
di molti reati, che agevolmente ognun riconobbe per inventati e
calunniosi. Venuto dunque il dì 23 di maggio, vigilia dell'Ascensione,
alzato un palco nella piazza, quivi il Savonarola degradato insieme
con due frati suoi compagni, cioè Silvestro e Domenico, fu impiccato,
i loro corpi dipoi bruciati, e le ceneri gittate in Arno, per timore
che tanti divoti di questo religioso le tenessero per sante reliquie.
Restò appresso involta in molte dispute la di lui fama, riguardandolo
gran copia di gente, cioè tutti i buoni, qual santo e qual martire
del Signore; ed all'incontro tutti i cattivi per uomo ambizioso e
seduttore. Dio ne sarà stato buon giudice. Certo è ch'egli mancò al
suo dovere, dispregiando gli ordini del papa, i cui perversi costumi
non estinguevano già in lui l'autorità delle chiavi. Parimente lodevole
non fu nel Savonarola il cotanto mischiarsi nel governo secolare della
repubblica fiorentina: cosa poco conveniente al sacro suo abito e
ministero. Per altro, ch'egli fosse d'illibati costumi, di singolar
pietà e zelo, tutto volto al bene spirituale del popolo, con altre
rarissime doti, indicanti un vero servo di Dio, le cui opere stampate
contengono una mirabil unzione e odore di santità, non si può già
negare. Ma di questo avendo pienamente trattato _Gian-Francesco Pico_
conte della Mirandola, dottissimo scrittore suo contemporaneo, nella
Vita ed Apologia del medesimo Savonarola, e Jacopo Nardi Fiorentino,
anch'esso allora vivente, nella sua Storia di Firenze, senza che io
osi di far qui da giudice, rimetto ai loro scritti il lettore che più
copiosamente desideri d'essere informato di quella lagrimevol tragedia.


NOTE:

[313] Guicciardini, Istoria d'Italia, lib. 1.

[314] Raynaldus, Annal. Eccles.

[315] Burchardus, in Diar.

[316] Guicciardini, Istoria d'Italia. Ammirati, Istoria di Firenze.
Nardi, Ist. di Firenze.

[317] Corio, Ist. di Milano. Diar. di Ferrara, tom. 24 Rer. Ital.

[318] Navagero, Istor. Veneta, tom. 24 Rer. Italic.

[319] Guichenon, Hist. de la Maison de Savoye.

[320] Mèmoir. de Comines lib. 7, cap. 18.

[321] Nardi, Istor. di Firenze, lib. 4.

[322] Ammirati, Istoria di Firenze. Guicciardini, Istoria d'Italia.
Nardi, Ist. di Firenze, lib. 4.

[323] Raynaldus, Annal. Eccl. Nardi, Istor. di Firenze.




    Anno di CRISTO MCCCCXCIX. Indiz. II.

    ALESSANDRO VI papa 8.
    MASSIMILIANO I re de' Rom. 7.


Bolliva tuttavia la discordia e guerra di Pisa, quando non meno
i _Veneziani _che _Lodovico duca_ di Milano, cangiati sentimenti,
mostrarono genio che si trattasse d'accordo[324]. I Veneziani, siccome
accennerò fra poco, ad una preda di maggior loro soddisfazione aveano
già rivolto il pensiero. Il duca di Milano, oramai presentendo un fiero
temporale che contra di lui si preparava in Francia, volea pensare a
difendere sè stesso, e non già l'altrui con tante inutili spese. Quanto
poi ai Fiorentini, nulla più desideravano che la pace, perchè troppo
stanchi e smunti per così lunga e dispendiosa guerra. Fu dunque da
tutti gl'interessati fatto compromesso di questa pendenza in _Ercole I
Estense_ duca di Ferrara. Profferì egli il suo laudo nel dì 6 d'aprile;
decretando che i Fiorentini tornassero padroni di Pisa, con restare
i Pisani in possesso delle rendite pubbliche e delle fortezze; e che
dovessero i Fiorentini pagare ai Veneziani in dodici anni cento e
ottanta mila scudi. L'insaziabilità delle persone cagion fu che tulle e
tre le parti rimanessero mal contente, anzi disgustate di questo laudo.
Con tutto ciò i Veneziani, sebben ricusarono di ratificarlo, pure
l'effettuarono con ritirar da Pisa le loro milizie. V'acconsentirono
anche i Fiorentini. Ma i Pisani, protestando di non volerlo accettare,
si accinsero a sostener soli la guerra: tanta era la loro avversione
a tornar sotto il giogo de' Fiorentini. Perciò eccoli ricominciar la
guerra. _Paolo Vitelli_, generale d'essi Fiorentini, ebbe ordine di
uscire in campagna: lo che eseguì nel mese di giugno; e, dopo la presa
d'alcuni luoghi, andò nel dì primo d'agosto a mettere il campo intorno
a Pisa. Impadronitosi da lì a dieci giorni della fortezza di Stampace,
tal terrore diede a' cittadini, che fu creduta inevitabile la presa
anche della città; ma il Vitelli non si seppe servir della fortuna,
e questa, spirato quel dì, non tornò più. Fecero i Pisani dei ripari,
ma quel che più gli aiutò fu l'aria della state, madre di sì copiose
malattie nell'esercito de' Fiorentini, che quando il Vitelli determinò
di dare un assalto generale alla città, gli convenne desistere
per mancanza di gente. Vennero per questa e per altre apparenti
ragioni in sospetto della di lui fede i Fiorentini, e chiamatolo a
Firenze, ancorchè ne' fieri tormenti a lui dati nulla confessasse di
pregiudiziale al suo onore, pure nel dì primo di ottobre fu decapitato,
con lasciare esempio ai posteri dell'evidente pericolo a cui si espone
chi pretende il generalato dell'armi delle repubbliche, perchè dove son
tante teste, quivi più facilmente che altrove la poca fortuna diventa
delitto. _Vitellozzo_ suo fratello con più giudizio si salvò a tempo,
ed, entrato in Pisa, vi fu ben veduto. Così per ora vergognosamente
ebbe fine la guerra dei Pisani, e si mormorò forte d'essi dappertutto
per la morte data al Vitelli. Nello stesso giorno, che tolta dicemmo
la vita al Vitelli, pagò il suo debito alla natura _Marsilio Ficino_
Fiorentino, ristoratore in Italia della filosofia platonica, ed uno de'
più insigni letterati che s'abbia avuto l'Italia.

Niun interesse stava in questi tempi più a cuore al novello re di
Francia _Lodovico XII_ che la meditata conquista del ducato di Milano
e del regno di Napoli, de' quali si pretendeva egli erede: dell'uno,
per le ragioni di _Valentina Visconte _avola sua; dell'altro, per la
cessione fattane già dalla casa d'Angiò alla corona di Francia[325].
Prese egli le necessarie misure per tali imprese, facendo pace
coi _re_ di _Spagna_ e d'_Inghilterra_, e con _Massimiliano re_
de' Romani, e nello stesso tempo procacciando di aver le potenze
d'Italia a sè favorevoli, o almeno non opposte a' disegni suoi. Colle
grazie compartite a _Cesare duca_ Valentino s'era egli affezionato
_papa Alessandro VI_; e più ancora se ne prometteva, dacchè esso
pontefice, in cuore di cui il primo mobile era l'ingrandimento de'
proprii figliuoli, non avea potuto indurre _Federigo re_ di Napoli a
concedere una sua figliuola in moglie del suddetto duca Valentino, e
il principato di Taranto in dote; e però tutte le mire della grandezza
del figliuolo avea rivolte alla corte di Francia. Infatti l'accorto
re Lodovico non ebbe difficoltà di promuovere le nozze d'esso duca
Valentino con una figliuola di _Giovanni d'Albret_ re di Navarra
del real sangue di Francia, con condizione nondimeno che il papa la
dotasse di ducento mila scudi, e promovesse al cardinalato _monsignor
d'Albret_ fratello di quella principessa. In questa maniera tanto il
papa, quanto il duca suo figliuolo diventarono affatto franzesi, e
alli dieci di maggio seguì il matrimonio suddetto: del che sommamente
si rallegrò il papa. Ma niuno potea maggiormente ostare in Italia
alle idee del re Lodovico, che la potenza veneta. Trovò egli la via di
guadagnare ancor questa. Oltre all'essere i Veneziani mal soddisfatti
di _Lodovico il Moro_, considerato da essi per uomo pieno sempre di
doppiezze, e per traditore, massimamente pel fresco affare di Pisa,
il re gli invitò ad entrar seco in lega contro del medesimo Lodovico,
con esibir loro Cremona, città comodissima agli Stati di quella
repubblica. Per sì vantaggiosa esibizione prestò volentieri l'orecchio
quel senato alle proposizioni del re, e solamente fece istanza che
a Cremona s'aggiugnesse anche la Ghiaradadda; e il re liberalmente
accordò quanto vollero, pensando forse fin d'allora di ripigliarsela,
e con buona derrata, a suo tempo[326]. Fu pubblicata questa lega nel dì
25 di marzo, ed in essa entrò dipoi anche il papa, con patto che il re
prestasse aiuto al duca Valentino, per conquistare Imola, Faenza, Forlì
e Pesaro.

Intanto il re di Francia, essendosi collegato ancora con _Filiberto
duca_ di Savoia, cominciò a spedir soldatesche ad Asti sotto il comando
di _Gian-Giacomo Trivulzio_, sperimentato capitano, e nemico del duca
di Milano, che l'avea spogliato di tutti i suoi beni. Mandò ancora il
_conte di Lignì_ e il _signor d'Obignì_ con altre genti d'armi; ed
egli, per dar più calore alla guerra già determinata contra d'esso
duca di Milano, e per essere maggiormente a portata per li bisogni
occorrenti, si portò in persona a Lione. Fra il Trivulzio e i Guelfi
del ducato di Milano passavano intelligenze ed intrinsichezze di
molta conseguenza. Lodovico poi per li suoi vecchi peccati e per le
nuove sue estorsioni era odiato dai più, nè gli sconveniva il nome
di tiranno. Fece egli un potente armamento di gente, e general d'essa
_Gian-Galeazzo San Severino _genero suo; ma contra di lui era lo sdegno
di Dio[327]. Nell'agosto diedero i Franzesi principio alla guerra. Dopo
aver preso i due forti castelli d'Arazzo ed Anone, s'impadronirono
di Valenza. Tortona spontaneamente mandò loro le chiavi, e, senza
voler aspettare la forza, s'arrenderono Voghera, Castelnuovo e Ponte
Corone. Nel medesimo tempo i Veneziani coll'esercito loro entrarono
nella Ghiaradadda, e s'impossessarono di Caravaggio. Passò l'esercito
franzese sotto Alessandria. V'era dentro il general dello Sforza, cioè
il San Severino, con una poderosa guarnigione; ma vi era eziandio
il _conte di Gaiazzo_ suo fratello, capitano altresì dello Sforza,
segretamente già accordato co' Franzesi. Lo stesso Gian-Galeazzo
due dì dopo l'assedio all'improvviso se ne fuggì di Alessandria, con
dir poi d'essere stato ingannato da una lettera finta sotto nome di
_Lodovico Sforza_ duca di Milano: il che gli fece dubitar della sua
testa. Comunque sia, certo è che la sua partenza sbigottì sì forte il
presidio di quella città, che molti si diedero alla fuga, e i Franzesi
entrati spogliarono il resto di quei soldati, e misero poi a sacco
l'infelice città. Mortara e Pavia neppur esse fecero resistenza. Tutte
queste disavventure, e in poco tempo succedute, fecero conoscere a
Lodovico il Moro che era venuto il tempo di provar la mano di Dio
sopra di sè e sopra la sua famiglia. E però, deliberato di ritirarsi in
Germania, mandò innanzi i figliuoli, e con loro il tesoro, consistente
in ducento quaranta mila scudi d'oro oltre alle gioie e perle. Dopo
aver deputato alla custodia del castello di Milano, benchè contro
il parere dei suoi, _Bernardino da Corte_ con tre mila fanti, e
munizioni senza fine, perchè conservandosi questo, sperava coll'aiuto
dell'imperador _Massimiliano_ e degli Svizzeri di ritornare in casa;
nel dì 2 di settembre ito a Como, passò dipoi nel Tirolo. Allora il
popolo di Milano spedì ambasciatori al campo franzese, invitandolo a
venire, e restò in breve consolato. Tutte le altre città del ducato di
Milano prestarono anch'esse ubbidienza ai Franzesi, fuorchè Cremona
che, secondo i patti, venne in potere de' Veneziani. Successi tali e
mutazioni sì subitanee, accadute senza spargere una stilla di sangue,
fecero inarcar le ciglia a tutti gl'Italiani, ed empierono di terrore
_Federigo re_ di Napoli, il quale nelle disgrazie di _Lodovico ii
Moro_ cominciava già a leggere le proprie. Non passarono dodici giorni
dopo la fuga del duca che il creduto sì fedele Bernardino da Corte,
senza aspettare un colpo d'artiglieria, per gran somma di danaro vendè
l'allora creduto inespugnabil castello di Milano ai Franzesi, con tanta
infamia del suo nome, che venne dipoi riguardato come un mostro, e
fuggito e maledetto da ognuno, e fin dagli stessi Franzesi, in guisa
tale che, non potendo reggere al dolore e all'obbrobrio, da lì a pochi
giorni finì di vivere, seppur non fu aiutato a terminare la vita.

Di così prosperosi avvenimenti informato il _re Lodovico_, da Lione
calò in Italia, e fece la sua solenne entrata in Milano nel dì 6
d'ottobre[328], accolto con istrepitosi viva da quel popolo, che,
liberato dall'aspro giogo di Lodovico il Moro, sperava giorni più
lieti sotto il governo franzese. Essendo stato lasciato in Milano
_Francesco Sforza_ picciolo figliuolo del morto duca _Gian-Galeazzo_
colla _duchessa Isabella_ sua madre, fu poi condotto dal re in Francia,
e dedicato alla vita monastica. Isabella nell'anno seguente se ne
ritornò a Napoli ad essere spettatrice della final rovina della real
sua casa _Gian-Giacomo Trivulzio_, da cui principalmente riconobbe il
re un sì presto e felice acquisto del ducato di Milano, ebbe in dono
la nobil terra di Vigevano. Nè fu pigra la città di Genova a spedire
ambasciatori, e a darsi con onorevoli condizioni al trionfante re
di Francia. Giunsero a fargli riverenza anche gli ambasciatori de'
Fiorentini, i quali, non ostante molta contrarietà, conchiusero lega
con lui. Intanto asprissima guerra ai Veneziani facea _Baiazetto_
imperador de' Turchi non solo in Levante, ma sino nel Friuli, dove
penetrarono que' Barbari, commettendo innumerabili crudeltà. Persona
non vi fu che non credesse avere _Lodovico il Moro_ sollecitati
quegl'infedeli contra de' Veneziani per vendicarsi di loro, siccome
principal cagione della rovina di lui e della felicità de' Franzesi,
della quale non di meno cominciarono essi Veneziani a pentirsi ben
tosto, e maggiormente poi ebbero a pentirsene ne' primi anni del secolo
susseguente. Ed ecco darsi principio negli ultimi mesi di quest'anno
ad un'altra guerra in Romagna. Era tutto lieto _papa Alessandro_ per
li progressi delle armi franzesi in Lombardia, perchè, secondo i patti,
doveano queste aiutare il _duca Valentino_ suo figliuolo a conquistare
le città d'essa Romagna, destinata più di ogni altra contrada ad essere
il magnifico principato della casa Borgia. Trovò egli in questi tempi
delle ragioni di torre alla casa de' Gaetani Sermoneta con altre terre,
delle quali immediatamente investì _Lucrezia Borgia_ sua figliuola,
moglie in questi tempi di _don Alfonso_ d'Aragona duca di Biseglia, e
dichiarata governatrice perpetua di Spoleti e del suo ducato. Poscia
si diede il pontefice a spronare il _re Lodovico_, acciocchè prestasse
la promessa gagliarda assistenza al duca Valentino per la guerra
disegnata contra dei signori di Romagna e della Marca, cioè contra
degli _Sforza_ di Pesaro, de' _Malatesti_ di Rimini, de' _Manfredi_
di Faenza, dei _Riarii_ d'Imola e Forlì, de' _Varani_ di Camerino e
de' conti di Montefeltro _duchi d'Urbino_: Teneano questi signori con
bolle pontificie le loro città: non importa; doveano queste cedere al
bisogno di stabilire la grandezza della casa Borgia; e pretesti di
spogliarne i padroni non mancavano a chi voleva alzare un maestoso
edilizio sopra la loro rovina: che questa fu di ordinario l'origine
e la mira delle guerre fatte dai pontefici di que' tempi, non mai
contenti, finchè non alzavano i suoi figliuoli o nipoti al grado e
dominio principesco, con tradire manifestamente l'intenzione di Dio e
della Chiesa nel sublimarli a quella sacrosanta dignità. Venuto dunque
il _duca Valentino_, accompagnando sempre il _re Lodovico_ da Lione a
Milano, e spalleggiato dai pressanti uffizii del pontefice, ottenne dal
re un grosso corpo di gente; che, unito colle soldatesche pontificie,
si trovò capace di eseguir poscia felicemente i di lui disegni. Dopo
un mese di dimora in Milano se ne tornò il re in Francia, lasciando il
governo dello stato di Milano nelle mani del valoroso maresciallo suo
_Gian-Giacomo Trivulzio_[329]; ed allora, cioè nella metà di novembre,
anche il duca Valentino con due mila cavalli e sei mila fanti venne
a piantar l'assedio ad Imola. Poca resistenza fece quella città: la
rocca si tenne lo spazio di venti giorni, e poi capitolò. Passò di là
all'assedio di Forlì. Dentro v'era _Caterina Sforza_, donna d'animo
virile, vedova del già conte _Girolamo Riario_, che vigorosamente si
mise alla difesa. Con tali strepitosi avvenimenti ebbe fine l'anno
presente.


NOTE:

[324] Guicciardini, Istoria d'Italia. Sanuto, Istoria di Venezia, tom.
22 Rer. Ital. Ammirati, Istoria di Firenze. Nardi, Istoria di Firenze.

[325] Belcaire. Hist. Guicciardini, Istoria d'Italia. Corio, Istor. di
Milano. Giovio, ed altri.

[326] Navagero, Istoria di Venezia, loro. 24 Rer. Ital. Corio, Istoria
di Milano.

[327] Guicciardini, Istoria d'Italia. Corio, Istor. di Milano.
Navagero, Istoria di Venezia. Sanuto, Istor. Venet., tom. 22 Rer. Ital.

[328] Diar. di Ferrari, tom. 24 Rer. Ital. Sanuto, Istoria di Venezia,
tom. 22 Rer. Ital. Corio, Istoria di Milano. Guicciardini, Istor.
d'Italia. Belcaire, Histoire, ed altri.




    Anno di CRISTO MD. Indizione III.

    ALESSANDRO VI papa 9.
    MASSIMILIANO I re de' Rom. 8.


Continuò il _duca Valentino_ sul principio di quest'anno, l'assedio di
Forlì[330]. Perduta la città, _Caterina Sforza_ si ridusse alla difesa
della cittadella e della rocca, mostrando in ciò non men vigilanza e
bravura che i più esperti e veterani uffiziali. Ma, per li frequenti
colpi delle artiglierie, caduta parte del muro, ed aperta ampia
breccia, per quella entrarono le genti del Valentino con tal prestezza,
che raggiunsero i soldati di Caterina nel ritirarsi che faceano nella
rocca; ad entrati in essa, della medesima s'insignorirono, ammazzando
chi venne loro alle mani. Caterina rifugiatasi in una torre, con
alcuni pochi fu fatta prigione, e mandata dipoi a Roma, e custodita
in castello Sant'Angelo. Ma _Ivo d'Allegre_, capitano delle milizie
franzesi ausiliare del duca Valentino, preso da ammirazione del
coraggio di questa insigne dama e principessa, e da compassione al suo
sesso, ne impetrò, da lì a non molto, la liberazione. Divenne poi,
o, per dir meglio, era divenuta essa Caterina moglie di _Giovanni
de Medici_, padre di quel _Giovanni_ che nel secolo susseguente si
acquistò la gloria di prode capitano, e generò _Cosimo_, che fu primo
granduca di Toscana. Le iniquità commesse da' Franzesi in Forlì furono
indicibili. Non potè per allora il duca Valentino proseguir il corso
di sua fortuna, perchè, insorte nel ducato di Milano le novità, delle
quali parlerò fra poco, dovette accorrere colà il signor di Allegre
colle milizie regie, dopo aver lasciata in Romagna memoria per un pezzo
delle immense ruberie, disonestà ed altre ribalderie da loro commesse.
Impadronitosi dunque d'Imola, Cesena e Forlì, se ne tornò a Roma il
_duca Valentino_, dove volle far la sua entrata come trionfante con
incredibil pompa e corteggio nel dì 26 di febbraio. Era questo l'anno
del giubileo, in cui se i cristiani guadagnarono le indulgenze dei loro
peccati, anche _papa Alessandro_ seppe guadagnare dei gran tesori[331],
perchè concedea per tutta la cristianità quelle indulgenze medesime
a chi non potea venire a Roma, purchè pagassero il terzo di ciò che
avrebbono speso nel viaggio: alla raccolta del qual danaro furono
deputati dappertutto i questori; e questo danaro, colle decime imposte
al clero, e la vigesima agli Ebrei, dovea poi servire, secondo i soliti
pretesti, per far la guerra contro al Turco; ma servì infine ad altri
usi. Nonostante l'anno santo un lieto carnovale si fece in Roma, e
il duca Valentino lasciò, in tal occasione, la briglia al suo fasto
con giuochi e feste di indicibil magnificenza e spesa, per le quali
nobilissime azioni meritò d'essere dichiarato gonfaloniere della santa
Romana Chiesa.

Pochi mesi erano soggiornati in Milano e nelle altre città di quel
ducato i Franzesi, che la poca disciplina da loro osservata in
quei tempi, e la sfrenata lor disonestà, di cui molto parlano le
storie[332], cominciò ad essere di troppo peso a que' popoli, e a farli
sospirar di nuovo il governo degli abbattuti loro principi. Quel che è
più, mal sofferendo i Ghibellini, potente fazione in quelle contrade,
che _Gian-Giacomo Trivulzio_, capo de' Guelfi, comandasse le feste,
cominciarono ad animare al ritorno _Lodovico il Moro_ e il _cardinale
Ascanio_ suo fratello. Questi per tanto, giacchè andarono loro ben
presto fallite le speranze poste in _Massimiliano_ re de' Romani,
principe negligentissimo ne' propri affari, privo sempre e sempre
sitibondo di danaro, si rivolsero agli Svizzeri con assoldarne otto
mila, e misero insieme ancora cinquecento uomini d'arme borgognoni. Sul
fine di gennaio, senza perdere tempo, calarono essi pel lago di Como
a quella città, che aprì loro le porte. Bastò questo perchè il popolo
di Milano si levasse a rumore, gridando: _Moro, Moro_. Mossesi ancora,
perchè Lodovico avea lor fatto credere di venire con un esercito
infinito: il che non fu vero. Si rifugiarono i Franzesi nel castello,
e il Trivulzio si ritirò a Mortara. Sul principio di febbraio giunse
prima il cardinale Ascanio, poscia Lodovico a Milano con festa di quel
popolo. Ed amendue si affrettarono ad assoldar quante genti d'armi
poterono. Anche le città di Pavia e di Parma alzarono le bandiere del
Moro: altrettanto erano per fare Piacenza e Lodi, se, chiamati in aiuto
i Veneziani dai Franzesi, non vi fossero entrati colle loro milizie.
Tornò bensì all'ubbidienza di esso Moro Tortona; ma, sopraggiunto
colà _Ivo di Allegre_ colle soldatesche richiamate dalla Romagna, ed
assistito dai Guelfi, ricuperò quella città, mettendo dipoi a sacco non
meno i Ghibellini nemici, che i Guelfi amici. Passò _Lodovico il Moro_
all'assedio di Novara, ed, obbligati i Franzesi a rendere la città,
si diede a bersagliar la fortezza tuttavia resistente. Fu mirabile
intanto la sollecitudine del _re Lodovico_ per ispedire in Lombardia
nuove genti sotto il comando del signore _della Tremoglia_, di maniera
che sul principio d'aprile questo capitano, unito col _Trivulzio_ e
col _conte di Lignì_, ebbe in pronto un'armata di mille e cinquecento
lancie, dieci mila fanti svizzeri e sei mila franzesi, co' quali si
appressò a Novara. Pure più ne' tradimenti che nelle forza delle lor
armi riposero i comandanti franzesi la speranza di vincere.

Già s'erano intesi gli uffiziali svizzeri militanti per la Francia
con quei che erano al servigio di _Lodovico il Moro_, promettendo
loro una gran somma di oro; e menarono così accortamente la loro
trama, che venne lor fatto di tradire il duca con eterna infamia del
loro nome. Col pretesto dunque di non voler combattere coi proprii
fratelli, gli Svizzeri tedeschi abbandonarono Lodovico il Moro, e con
licenza dei Franzesi uscirono di Novara per tornarsene al loro paese.
Per misericordia ottenne Lodovico di poter fuggire con loro, e tanto
egli come i tre San Severini travestiti da Svizzeri marciarono colla
truppa, per ridursi in salvo. Scoperti dai traditori, furono tutti e
quattro fermati e fatti prigionieri nel dì 10 d'aprile: spettacolo
sì miserabile, che trasse le lagrime insino a molti dei nemici. Si
sbandò per questa calamità il resto delle truppe sforzesche; e, portata
la dolorosa nuova a! _cardinal Ascanio_, che attendeva in Milano
all'assedio del castello, tosto si partì anch'egli da quella città,
ed inviossi frettolosamente alla volta del Piacentino per non essere
colto[333]. Ma giunto la notte a Rivolta, castello del conte _Corrado
Lando_ suo amico, e quivi avendo preso riposo, trovò quella sfortuna
ch'egli andava fuggendo. Imperocchè, avvisati di ciò _Carlo Orsino_
e _Soncino Benzone_, capitani delle genti veneziane che stavano in
Piacenza, cavalcarono speditamente colà, e colla forza obbligarono
il conte Lando (ingiustamente accusato da alcuni di tradimento) a
consegnar loro l'infelice porporato, con _Ermes Sforza_, fratello del
morto duca _Gian-Galeazzo_, e con altri gentiluomini di sua famiglia.
Fu mandato a Venezia il cardinale; ma il re Lodovico prima colle
preghiere, e poi colle minaccie di guerra, tanto battè, che l'ebbe
nelle mani. Furono condotti in Francia questi sventurati principi.
_Lodovico il Moro_ confinato nel castello di Loches nel Berrì in una
oscura camera senza libri, senza carta ed inchiostro, ebbe quanto
tempo volle per potere riflettere alla caducità delle umane grandezze,
e ai frutti della smoderata sua ambizione e vanità, cioè alla cagione
delle sue e delle altrui rovine, per aver chiamato in Italia le armi
straniere, ed assassinato il proprio nipote, essendo esso Lodovico
dopo dieci anni di prigionia mancato poi di vita. Al _cardinale
Ascanio_, che con intrepidezza accolse le sue disavventure, fu data
per carcere la torre di Borges, quella stessa dove il medesimo _re
Lodovico_, allorchè era duca d'Orleans, tenuto fu prigione: tanto è
varia e suggetta a peripezie la sorte de' mortali. Poca cura si prese
del cardinal suddetto _papa Alessandro_, siccome venduto al volere
dei Franzesi, e però solamente sotto il pontefice _Giulio II_ riebbe
Ascanio la sua libertà.

In gran pericolo di un sacco si trovò il popolo di Milano dopo la
caduta del Moro; ma, avendo essi inviata un'ambasceria ai _cardinal
di Roano_, che veniva spedito dal re in Italia per governatore,
impetrarono che il gastigo si riducesse al pagamento di trecento mila
ducati d'oro: pena che loro fu anche per la maggior parte rimessa
dalla clemenza del saggio _re Lodovico_. Non potè poi resistere esso
re alle premure di _papa Alessandro_, che di nuovo gli fece istanza
di gente[334], affinchè il _duca Valentino_ terminasse il sospirato
conquisto della Romagna. Questi erano allora i gran pensieri del
pontefice, il quale poco avea profittato di un indizio dello sdegno di
Dio contro la di lui persona, che sì malamente corrispondeva ai doveri
del sacrosanto suo ministero. Imperciocchè nella festa di san Pietro
svegliatosi un terribil vento, con gragnuola e fulmini, rovesciò il
più alto camino del Vaticano con tal empito, che il suo peso ruppe
il tetto, e due travi della stanza superiore alla pontificia. Penetrò
questa rovina nella stanza medesima, dove dimorava il papa, con essersi
rotto un trave. Vi perirono _Lorenzo Chigi_ gentiluomo sanese, e due
altre persone. Lo stesso papa si trovò bensì vivo sotto le pietre,
ma stordito e leso ancora in più parti del corpo. Per buona ventura,
quel trave ch'era caduto servì a lui di riparo. Questo colpo, invece
di servire di paterno avviso ad Alessandro per farlo ravvedere, il
confermò piuttosto nella persuasione della protezion del cielo; e
però, dopo un pubblico ringraziamento a Dio che lo avesse preservato
dalla morte, seguitò lo scandaloso cammino di prima. Fu in questi
tempi assassinato da alcuni sgherri _don Alfonso_ d'Aragona marito
di _Lucrezia Borgia_; e perchè le ferite non furono sufficienti, a
levarlo di vita, il veleno diede compimento all'opera. Ne fu creduto
autore il _duca Valentino_, il quale, divenuto tutto franzese, e
volendo andar unito con quella corona alla distruzion degli Aragonesi,
giudicò meglio di levar di mezzo un parentado sì fatto, siccome quello
che più non si adattava alle mire presenti. Impetrato dunque ch'ebbe
esso duca Valentino un possente soccorso di Franzesi, condotto da
_Ivo d'Allegre_, nel mese di ottobre ricominciò la guerra in Romagna.
Non durò fatica ad impossessarsi di Pesaro, perchè _Giovanni Sforza_,
già di lui cognato, si ritirò per tempo, non volendo che per cagion
sua ricevessero danno immenso que' cittadini[335]. Anche _Pandolfo
Malatesta_ gli cedè il campo, e fecegli aprir le porte di Rimini. La
sola Faenza, dove egli si trasferì dipoi, fece gagliarda resistenza,
perchè il giovinetto _Astorre de' Manfredi_ signor della terra si trovò
così ben sostenuto dall'amore e dalla fedeltà de' suoi sudditi, che
rendè per questo anno inutili i di lui sforzi, benchè poi nel seguente
gli convenisse cedere alla forza, e restar poi vittima della lussuria e
della crudeltà del duca Valentino. Guerra ancora fu nell'anno presente
in Toscana, più che mai ardendo di voglia i Fiorentini di ricuperare
la città di Pisa. Ebbero soccorsi dal re di Francia; condussero ancora
al loro soldo qualche migliaio di Svizzeri, gente ch'avea cominciato
ad essere alla moda di questi tempi. Fu posto il campo a quella città,
si venne all'assalto; ma essendosi valorosamente difeso quel popolo,
segretamente aiutato da' Genovesi, Sanesi e Lucchesi, ed insorte
appresso molte discordie dalla parte dei Francesi e degli Svizzeri,
appoco appoco si sciolse quell'esercito, altro non riportandone i
Fiorentini se non vergogna e un incredibil danno al proprio erario.
Con tali imprese terminò l'anno; ebbe fine il secolo presente, e fine
ancora farò io a questi racconti.




<h2 id="conclusione">CONCLUSIONE DELL'OPERA</h2>


Meco è venuto il lettore osservando i principali avvenimenti
dell'Italia per tanti passati anni. S'egli da per sè finor non ha
fatta una riflessione assai facile, naturale ed importante, gliela
ricorderò io prima di congedarmi da lui. Ed è quella, che chiunque ora
vive, per quel che riguarda il pubblico stato delle cose, e non già
il privato d'ogni particolare persona, avrebbe da alzare le mani al
cielo, e ringraziare Iddio d'essere nato piuttosto in questo che ne'
secoli da me fin ora descritti. Non mancarono certamente anche ne'
lontani tempi alcuni principi buoni, vi furono talvolta continuati
giorni di pace, magnifici spettacoli e delizie. Nè si può negare che
negli ultimi predetti secoli, cioè dopo il mille e cento, di gran
lunga abbondasse più l'Italia di ricchezze che oggidì. Tuttavia,
considerando all'ingrosso que' tempi, nulla vede chi non vede il
gran divario che passa fra questi e quelli. Miravansi allora tanti
piuttosto tiranni che principi, crudeli fin col proprio sangue, non
che verso i lor sudditi. Oggidì sì moderati, sì benigni, sì clementi
troviamo i regnanti. Per lo più tutto era allora guerra, e guerra
senza legge, andando ordinariamente in groppa con essa i saccheggi,
gl'incendii ed ogni sorta di ribalderie. In questo infelice stato
abbiam lasciata poc'anzi l'Italia, e per moltissimi anni vi continuò
essa dipoi. Per lo contrario, se oggidì guerra si fa (e pur troppo si
fa con aggravio di molti paesi), pochi son quei monarchi e generali
che si dimentichino di esser cristiani e di guerreggiar con cristiani.
Del resto, una invidiabil tranquillità s'è lungamente goduta, e ne
sono stati partecipi anche i giorni nostri: bene temporale che non si
può abbastanza apprezzare. Che terribili, anzi indicibili sconcerti e
disastri poi producesse una volta la frenesia delle fazioni _guelfa_ e
_ghibellina_, nol può concepire, se non chi legge le storie particolari
delle città italiane, e truova come fossero frequenti nel pubblico
e ne' privati le nemicizie, gli omicidii, le prepotenze, gli esilii
e i capestri. Per misericordia di Dio restò in fine libera da tante
perniciose pazzie l'Italia, nè più v'ha città, da cui sia
per questo bandita la quiete e la pubblica concordia. A cagion delle
guerre suddette, e della poca cura degl'Italiani, francamente una
volta si introduceva in queste contrade la pestilenza, e, portando la
desolazione da per tutto, col penetrare d'uno in un altro paese, era
divenuta oramai un malore non men familiare e stabile fra noi, che sia
fra' Turchi. Le diligenze che si usano oggidì han provveduto a questo
flagello; e se queste non si rallenteranno, non ne faran pruova neppure
i posteri nostri. Che se a talun poco pratico sembrasse talora che i
tempi correnti si scoprissero meno nemici della lussuria di quel che
fossero i già passati, sappia ch'egli travede. Talmente sfrenato era
talvolta questo vizio, che, in paragon d'allora, quasi beata si può
chiamare l'età nostra. E molto più merita essa questo nome, dacchè la
pulizia de' costumi e le lettere, cioè le scienze ed arti tutte sono
ora in tanto auge e splendore; laddove rozzi erano negli antichi secoli
i costumi, l'ignoranza occupava non solamente i bassi, ma anche i più
sublimi scanni. Aggiungasi a questo, esser data allora negli occhi
d'ognuno la scorretta vita dell'uno e dell'altro clero; infezione
giunta sino agli stessi pastori, ed anche ai primi della Chiesa di
Dio, e disavventura che non si può nascondere nè abbastanza deplorare
per gli scandali infiniti che ne derivarono. Corrono già ducento anni
ch'è tolta questa pessima ruggine dalla Chiesa di Dio, nè più van
pettoruti i vizii in trionfo, essendo migliorati i costumi, accresciuta
la pietà, e levati molti abusi dei barbarici secoli: motivi tutti a
noi di chiamar felice il secolo nostro in confronto di tanti altri da
noi fin qui osservati. Nè venga innanzi alcuno con dire di trovar egli
de' pregi e del buono ne' secoli andati, e forse qualche bene di cui
ora siam privi; aggiunga ancora osservarsi tuttavia de' difetti ne'
governi tanto ecclesiastici che secolari, il lusso di troppo cresciuto,
l'effeminatezza negli uomini, la libertà nelle donne ed altri sì
fatti malanni; che gli si dimanderà se sappia qual cosa sia l'uomo e
qual sia il mondo presente. Ha da uscire fuor di questo globo chi non
vuol vedere vizii, peccati, difetti e guai. Intanto a chi bramasse la
continuazione della storia d'Italia, facile sarà il trovarla maneggiata
dalle penne di molti storici italiani. Ne ho ancor io recato un buon
saggio nella parte II delle Antichità Estensi, già data alla luce; e
però tanto più mi credo disobbligato dal farne una nuova dipintura.




ANNALI

D'ITALIA

DALL'ANNO 1501 FINO AL 1750.




<h2 id="prefazione2">PREFAZIONE</h2>

DI

LODOVICO ANTONIO MURATORI


Dappoichè ebbi condotto gli Annali d'Italia fino all'anno di Cristo
1500, aveva io deposta la penna con intenzione di non proseguir più
oltre, e ne avea anche avvertiti i lettori. Dopo quel tempo abbondando
in Italia le storie, e facili anche essendo a trovarsi, sembrava a me
superfluo il volere ristrignere in brevi Annali ciò che potea la gente
con tanta facilità raccogliere dagli storici moderni, essendo per lo
più da anteporre i fonti ai ruscelli. Ma d'altro parere sono stati non
pochi degli amici miei, ed altre persone che han creduta non inutile
questa mia qualsisia fatica. Si riduce a pochissimi il numero di coloro
che posseggono tutte le storie italiane. Chi ne ha alcuna; i più neppur
una ne hanno. Il presentar dunque raccolta da tante e sì varie storie
la sostanza de' principali passati avvenimenti delle italiche contrade,
può chiamarsi un benefizio che si presta a tanta gente, la quale,
per mancanza di libri, è condannata ad ignorare i fatti de' secoli
addietro, oppur dovrebbe mendicarli con fatica dalla lettura di non
poche differenti Storie. Non può se non essere grato il vedersi poste
davanti sotto un punto di vista quelle principali vicende che di mano
in mano son succedute in ciascun anno nelle diverse parti dell'Italia.
Il perchè, secondo l'avviso di tali persone, mi determinai di
continuare l'edifizio, e di condurre questi Annali sino al compimento
della pace universale, che nel presente anno 1749 ha rimessa la
concordia fra i potentati d'Europa. So che, in trattando di avventure
lontane da' nostri tempi, e di persone che, passate all'altra vita,
si ridono delle dicerie de' posteri, maggior libertà gode,
o dovrebbe godere lo storico per proferire i suoi giudizii. So altresì
che non va esente da pericoli e doglianze altrui, chi esercita questo
mestiere in parlando di cose de' nostri tempi e di persone viventi,
stante la delicatezza che in esso noi ingenera l'amor proprio. Noi
accogliam volentieri la verità in casa altrui: non così nella nostra.
Contuttociò spero io di non aver oltrepassato i limiti della libertà
che conviene ad ogni onorato scrittore: perchè non l'amore, nè l'odio,
ma un puro desiderio di porgere il vero a' miei lettori, ha, per quanto
ho potuto, regolata la mia penna. Se anche questo vero io talora non
l'avessi raggiunto, ciò sarà avvenuto per mancanza di migliori notizie,
e non già per mala volontà.




ANNALI D'ITALIA

DALL'ANNO 1501 FINO AL 1750




    Anno di CRISTO MDI. Indizione IV.

    ALESSANDRO VI papa 10.
    MASSIMILIANO I re de' Rom. 9.


I maggiori pensieri di _papa Alessandro _in questi tempi aveano per
mira l'ingrandimento di _Cesare Borgia_, appellato il _duca Valentino_,
suo figliuolo. Gran copia di danaro, raccolta con profusioni di grazie
nel giubileo dell'anno precedente, era venuta a tempo per promuovere
e sostenere i bellicosi impegni di questo suo idolo. Nella Romagna
restava tuttavia Faenza che ricusava di sottoporsi al di lui giogo:
però esso duca aveva tentato indarno sul principio dell'anno di
prendere quella città con una scalata; andò poi a strignerla nella
primavera con poderoso esercito d'Italiani, Franzesi e Spagnuoli.
Due assalti, furiosamente dati a quelle mura, costarono la vita a
molti de' suoi. Vigorosa fu la difesa de' cittadini, per l'amore che
portavano ad _Astorre_, ossia _Astorgio de' Manfredi_, loro signore,
giovinetto di rara avvenenza, e di età di circa diciassette anni. Ma
da lì a non molto, veggendo essi crescere il pericolo, e tolta ogni
speranza di soccorso capitolarono la resa della città nel dì 26 di
aprile, salvo l'onore, la vita e l'avere delle persone, e con patto
che Astorgio restasse in libertà e possesso de' suoi allodiali[336].
Il Valentino, che misurava tutte le cose colle sole regole del proprio
interesse, conservò il popolo che dovea restar suo suddito; ma contro
la fede condusse poi a Roma l'innocente garzone Astorgio, e tanto
a lui che ad un suo fratello bastardo levò dipoi barbaricamente la
vita. Dopo sì fatto acquisto non fu difficile al Valentino di ottenere
dal papa suo padre, a cui nulla sapea negare il sacro concistoro,
l'investitura e il titolo di duca della Romagna. Quindi si rivolsero
le di lui mire e brame alla città di Bologna, con entrar minaccioso
in quel territorio, e richiedere l'ingresso in castello San Pietro.
_Giovanni de' Bentivogli_, che in questi tempi veniva considerato
come signore di Bologna, e seco il reggimento d'essa città s'erano
dianzi posti sotto la protezione di _Lodovico XII_ re di Francia; nè
alcun impegno aveano preso in soccorso di Faenza, tuttochè il giovine
Astorgio fosse nipote d'esso Bentivoglio. A questo improvviso assalto
prese l'armi tutto il popolo di Bologna, ed assoldò quella gente che
potè. E perciocchè fu creduto che il Borgia tenesse intelligenza con
Agamennone, Giasone, Lodovico e Lancilotto de' Marescotti, famiglia
potente (vero o falso che fosse), da alcuni giovani nobili partigiani
de' Bentivogli furono essi dopo qualche tempo uccisi. Fu anche scritto
che il Valentino stesso rivelasse al Bentivoglio l'intelligenza sua
con que' gentiluomini, e che da ciò procedesse la loro morte. Ossia
che esso duca avesse riguardo alla protezione accordata dal re di
Francia a' Bolognesi, oppure che conoscesse, tali essere le forze loro
da non potere eseguire i suoi disegni, e massimamente venuta meno
la speranza, come fu divulgato, di qualche tradimento nella città,
spedì Paolo Orsino a Bologna, per trattare d'accordo. Si convenne
di cedergli Castel Bolognese, di dargli passo e vettovaglia pel
territorio, e una compagnia di cento uomini d'armi pagati per tre anni
al di lui servigio, con mille o due mila fanti. Scrive il Guicciardini
che s'obbligò il Bentivoglio di pagare al Borgia nove mila ducati
ogni anno. Ma gli Annali di Bologna, che esistono manoscritti nella
biblioteca estense, e sono di autore contemporaneo, siccome ancora
il Buonaccorsi[337], nulla dicono di questo pagamento. Alessandro
Sardi nella Storia Estense manoscritta scrive che al Valentino furono
promessi da' Bolognesi trenta mila scudi in tre anni, e cento uomini
d'armi, pagati per tre mesi.

Ciò fatto, il duca, benchè abbandonato dalle milizie franzesi che erano
destinate pel regno di Napoli, pure s'inviò col resto della sua armata
verso Firenze. Mandò a chiedere il passo, e di aver di che vivere per
quel dominio; e intanto, senza aspettarne risposta, e tenendo a bada
gli ambasciatori de' Fiorentini, valicò l'Apennino, e andò a postarsi
a Barberino. Trovavasi allora Firenze in poco buono stato, sprovveduta
d'armati, con interna disunione, e con popolo dominante, pieno di
gelosia, per sospetto che i nobili fossero autori di questa mossa,
affin di mutare lo stato, e far ripatriare Pietro de Medici. Il peggio
era, che il re di Francia si dichiarava malcontento d'essi per crediti
di danari che pretendea da loro: cose tutte che animavano il Valentino
a pescare in quel torbido. Però, inoltratosi cinque miglia lungi da
Firenze, mandò a chiedere che si facesse altro governo in quella città,
e che vi fosse rimesso infatti Pier de Medici: benchè i più credono
ciò da lui proposto con secondi fini, e non con intenzione di aiutarlo
davvero. Fu dunque concordato che fosse lega tra i Fiorentini e lui;
e che niun soccorso venisse da essi a Piombino, dov'egli intendeva
di andare a mettere il campo; e che per tre anni fosse condotto da
quella repubblica con salario di trentasei mila ducati d'oro l'anno,
obbligandosi di mantenere trecento uomini d'armi al servigio d'essa,
ma senza dover egli servire colla persona. Fu questo tutto il suo
guadagno, giacchè non vide disposizione alcuna di alterar quello Stato,
nè avea gente da far paura ad una sì riguardevol città, benchè guarnita
allora quasi non d'altro che di contadini fatti venire dal Casentino
e dal Mugello. Intanto non pochi saccheggi commetteano le sue genti
nel contado, ed egli chiedea una prestanza di danaro e di artiglierie,
non trovando via per uscire di que' contorni: finchè, venutigli ordini
efficaci dal re di Francia di desistere da quella molesta danza, passò
in quel di Piombino, e, preso ivi qualche luogo, se ne andò poscia a
Roma, per ivi pigliar quelle risoluzioni che occorressero nell'impresa
di Napoli, già determinata da Lodovico re di Francia.

Non mancano mai ragioni o pretesti a chi ha sete di nuovi acquisti,
e forze per effettuare i suoi disegni. Nel re Lodovico si faceano
trasferiti tutti gli antichi diritti della casa d'Angiò; e i recenti
di _Carlo VIII_ suo predecessore, già padrone di Napoli; il perchè
siccome principe magnanimo, e già grande in Italia per l'acquisto
del ducato di Milano e della signoria di Genova, si accinse in questo
anno alla conquista ancora di Napoli. A tale effetto avea prese le sue
misure, cioè guadagnato papa Alessandro coll'assistenza data al duca
Valentino, e con altri mezzi. Addormentò parimente _Massimiliano I_
re de' Romani, con fargli sperare _Claudia_, unica sua figliuola per
isposa di _Carlo duca_ di Lucemburgo di lui nipote, che fu poi Carlo
V; amendue di tenera età, e collo sborso di non so quale quantità
di danaro: con che ottenne una tregua di molti mesi. Era _Federigo
re_ di Napoli ben consapevole della voglia dei Franzesi d'invadere
il regno suo, e però avea fatto ricorso per protezione al medesimo
re de' Romani, con pagargli quaranta mila ducati, e prometterne
quindici mila il mese, acciocchè, occorrendo, movesse guerra allo
Stato di Milano, e ne riportò anche la promessa di non venir mai ad
accordo alcuno, senza inchiudervi ancor lui. Ma il buon Massimiliano,
lasciatosi abbagliare da' Franzesi, tutto dimenticò, senza neppur
avvertire che crollo potesse avvenire alle ragioni dell'impero dal
lasciare cotanto ingrandire in Italia un re di Francia. Le maggiori
speranze adunque d'esso re Ferdinando erano intanto riposte nell'aiuto
di _Ferdinando il Cattolico re_ d'Aragona, il quale, per esser padrone
della Sicilia, facilmente potea, e come stretto parente si credea che
volesse prestargli soccorso in così brutto frangente. Ma le parentele
fra i principi son tele di ragno, e cedono troppo facilmente al proprio
interesse, che è il primo e potente lor consigliere. Di belle parole
dunque e di promesse ne ebbe quante ne volle il re Federigo: diversi
poi furono i fatti. Imperocchè il re di Francia, conoscendo quale
ostacolo potesse venire dall'Aragonese alle sue idee, segretamente
entrò seco in un trattato, e fu conchiuso che amendue facessero
l'impresa di Napoli; e al re di Francia toccasse Napoli con Terra di
Lavoro e coll'Abbruzzo; e al re cattolico le provincie di Puglia e di
Calabria. Il Summonte ed altri prendono qui a giustificar l'azione del
re Ferdinando, allegando come giusta la di lui pretensione sul regno di
Napoli, acquistato colle forze dell'Aragona dal re Alfonso, quasichè
non fosse stato lecito ad esso Alfonso di lasciarlo a Ferdinando
suo figliuolo, benchè bastardo. Altri, all'incontro, il condannarono
d'insaziabilità, di tradimento e d'ingiustizia, perchè i discendenti
dal re Alfonso godeano quel regno coll'investitura della santa Sede,
e il re cattolico dava ad intendere di fare armamento in Sicilia,
tutto in difesa del re Federigo; quando unicamente tendeva alla di lui
rovina, e ad appagare la propria cupidità.

Pertanto si mossero i Franzesi dalla Lombardia, condotti parte dal
duca di Nemours e dal signore d'Aubigny per terra alla volta della
Toscana, mentre un'altra armata per mare si mosse da Genova. Fece
allora Federigo re di Napoli istanza a Consalvo, generale del re
cattolico in Sicilia, di unir seco le sue forze, e di venir a Gaeta,
con andar egli stesso intanto a San Germano per contrastare il passo
ai Franzesi. Mostrossi Consalvo simulatamente pronto; e richiesto
ed ottenuto il possesso di alcune terre in Calabria col pretesto
di difenderle, cominciò in essa ad esercitare la signoria di parte
della division fatta co' Franzesi. Giunti in questo mentre a Roma i
Franzesi, si svelò il loro trattato col re cattolico, e ne fu chiesta
l'approvazione al papa, palliando la loro lega e dimanda per essere più
vicine queste due potenze a soccorrere la cristianità contro al Turco,
anzi vantando di voler portare nella Asia la guerra. Impetrarono quanto
vollero; anzi lo stesso papa con loro si collegò. A tali avvisi il
re Federigo, tuttavia deluso da Consalvo, che mostrava di non credere
l'accordo del suo sovrano coi Franzesi, mandò il nerbo maggiore delle
sue genti alla difesa di Capoa, a cui da lì a non molto i Franzesi
misero l'assedio, e diedero anche un fiero assalto, ma con loro danno.
Dentro v'era Fabrizio Colonna, Ugo di Cardona con altri capitani, i
quali, conoscendo di poter poco lungamente resistere, massimamente
perchè il popolo s'era mosso a sedizione, cominciarono a trattar
d'accordo. Ma, ossia che intanto si rallentasse la guardia della città,
o che qualche traditore, giudicando di farsi benevoli gli assedianti,
gl'invitasse a salir per le mura[338], certo è che nel dì 24 di luglio
entrarono i Franzesi furibondi per un bastione nella misera città, e
le diedero il sacco, colla strage, chi dice fin di otto mila persone,
e chi di sole tre mila. Il Buonaccorsi, forse più veritiero degli
altri, parla solo di due mila. Non si può leggere senza orrore la
crudeltà usata dai vincitori, che non contenti, in tal congiuntura,
dell'avere de' cittadini e de' sacri arredi delle chiese, sfogarono la
lor libidine sopra le donne d'ogni condizione, senza neppur risparmiare
le consecrate a Dio, con essersi trovate alcune che, per non soggiacere
alla lor violenza, si precipitarono nel fiume e ne' pozzi. Non poche
d'esse furono condotte prigioni, e vendute poscia in Roma. Il duca
Valentino, che coi Franzesi si trovava a quella impresa, fattane una
scelta di quaranta delle più belle, le ritenne per sè, per non essere
da meno de' Turchi.

La disavventura di Capoa tal terrore mise nelle altre città del regno,
che quasi niuna si attentò di far da lì innanzi resistenza, ed ognuna
mandò le chiavi incontro all'esercito vittorioso. Il re Federigo,
scorgendo già il popolo di Napoli tumultuante e disposto a ricevere un
nuovo principe, si ritirò in Castel Nuovo. Laonde la città inviò subito
a trattare la resa, che fu accettata a mani baciate, con obbligar
nondimeno i Napoletani allo sborso di sessanta mila ducati d'oro. Non
mantenne dipoi l'Aubigny questi patti, perchè da lì a qualche tempo
impose una taglia di altri cento mila ducati in pena della ribellion
fatta a Carlo VIII, che questa bagattella gli dovette scappar di mente
quando fece la convenzion suddetta. Non passarono molti giorni che
l'infelice re Federigo capitolò coll'Aubigny di consegnargli tutte
le fortezze che si teneano per lui, con riserbarsi solamente per sei
mesi l'isola e rocca d'Ischia, e di poter non solo portar seco ogni
suo avere, a riserva delle artiglierie, ma anche andarsene liberamente
ovunque a lui fosse in grado. Tanto era l'odio ch'egli avea conceputo
contra del re Cattolico pel tradimento e per l'oppressione a lui
fatta, che elesse piuttosto di passare in Francia e di rimettersi alla
conosciuta generosità di quel re, che di fidarsi mai più di chi egli
avea sperimentato troppo infedele. Impetrato dunque un salvocondotto, e
lasciati andare al servigio di Consalvo, Prospero e Fabrizio Colonnesi,
che egli avea riscattati, con cinque galee sottili fu condotto
in Francia, dove sulle prime freddamente accollo dal re Lodovico,
poscia fu provveduto della ducea d'Angiò con rendita di trenta mila
ducati, dove poi nel dì 9 di settembre 1504 diede fine al suo vivere.
Non istette in questo mentre punto in ozio _Consalvo Fernandez_,
chiamato il _gran capitano_, perciocchè si impadronì di tutte quante
le terre destinate al re Cattolico suo signore in Puglia e Calabria.
La sola città di Taranto fece una gagliardia difesa. Colà, sul primo
avvicinamento delle armi nemiche, avea il re Federigo inviato, come in
un luogo di ricovero, _don Ferrante_ suo primogenito, duca di Calabria,
appellato da alcuni con errore don Alfonso, fidandolo a don Giovanni
di Ghevara conte di Potenza; e fattogli poi sapere che, in caso di
disgrazie, andasse a trovarlo in Francia. Perduta infine la speranza di
soccorso, convennero i rettori di Taranto di dar quella forte città a
Consalvo, facendolo prima giurare sull'ostia consacrata di lasciare in
libertà il giovinetto duca di Calabria. Ma Consalvo, in cui prevaleva
più l'interesse del re Ferdinando che il timor di Dio, ritenne il
duca, non senza grande infamia del nome suo, e col tempo lo inviò in
Ispagna, dove, come in una libera ed onorata prigione, dopo aver avuto
due mogli (che, perchè sterili gli furono date, niuna prole lasciarono
di sè), diede fine al suo vivere nel 1550. _Alfonso_ secondogenito
del re Federigo, passato col padre in Francia, terminò i suoi giorni
in Grenoble nel 1545 con sospetto di veleno. E _Cesare_ terzogenito,
ritiratosi a Ferrara, quivi anche egli in età d'anni diciotto cessò di
vivere.

Di tempo sì favorevole si servì ancora il _pontefice Alessandro_
per abbattere le nobili case de' Colonnesi e Savelli, che s'erano
dichiarati in favore di Federigo re di Napoli. Fulminate prima contra
di essi tutte le pene spirituali e temporali, mosse guerra alle lor
terre, e, portatosi in persona all'assedio di Sermoneta, commise, come
ha Giovanni Burcardo nel suo Diario[339], _tutta la camera sua e tutto
il palagio e i negozi occorrenti a donna Lucrezia Borgia sua figliuola,
la quale, nel tempo di tale assenza abitò le camere del papa. E diedele
autorità d'aprire le lettere sue; e se occorresse alcuna cosa ardua,
avesse il consiglio dei cardinali di Lisbona e d'altri, ch'ella potesse
perciò chiamare a sè._ Questa maniera di governo se facesse onore al
papa, poco ci vuole per conoscerlo. Vennero all'ubbidienza sua tutte
le terre di que' baroni; per le quali vane vittorie insuperbito, e
insieme dimentico dell'ufficio apostolico, e delle minaccie di morte
a lui fatte dal cielo nell'anno precedente, lasciò la briglia ad ogni
sfrenata licenza. Continuò parimente il duca Valentino la guerra contro
di Piombino, ed avendo spedito colà Vitellozzo e Gian-Paolo Baglione
con nuove genti, questo bastò ad intimidire sì fattamente _Jacopo
d'Appiano_, signore di quella terra, che, lasciato ivi buon presidio,
se ne ritirò, per andare in Francia ad implorare gli effetti della
protezione di quel re, già a lui accordata. Ma andò indarno, perchè
al re maggiormente premeva di soddisfare alle premure del papa, da cui
molto potea sperare, e molto ancora temere. In questo mezzo, per opera
di Pandolfo Petrucci da Siena, si arrendè quella terra, e poscia la
fortezza al suddetto duca. Diede fine al corso di sua vita nell'anno
presente _Agostino Barbarigo _doge di Venezia, e a lui succedette,
a dì 5 d'ottobre, _Leonardo Loredano_. Trovavasi allora la veneta
repubblica in non pochi affanni per la guerra col Turco, il quale
ogni dì più insolentiva, e non meno in Grecia che in Ungheria sempre
più s'ingrandiva alle spese de' cristiani. Erasi ben fatta lega fra
essa repubblica, il papa, i re di Francia, Aragona ed Inghilterra,
e con altri sovrani contro quel comune nemico; ma, attendendo ognun
d'essi a' proprii comodi e vantaggi, e nulla avendo operato una bella
flotta di Portoghesi che venne apposta nei mari di Levante, convenne
a' Veneziani di sostener soli tutto il peso della difesa delle lor
terre e dell'Italia. Nè si dee tacere, che trovandosi in Pavia la
nobile biblioteca dei duchi di Milano, ricca di antichi e preziosi
manoscritti, circa questi tempi, per ordine del re Lodovico, fu
trasportata a Bles in Francia. Di questo spoglio, e d'altri di antiche
scritture, indarno si lagnò la povera Lombardia.


NOTE:

[329] Cronica di Bologna MS. nella Libreria Estense. Diar. di Ferrara,
tom. 24 Rer. Ital.

[330] Guicciardini, Istoria d'Italia. Cronica MS. di Bologna.
Raynaldus, Annal. Eccles. Cronica Veneta, tom. 24 Rer. Ital.

[331] Raynaldus, Annal. Eccles.

[332] Diar. di Ferrara, tom. 24 Rer. Ital. Senarega, de Reb. Genuens.
Guicciardini, Istoria d'Italia. Nardi, Istoria di Firenze. Bembo, ed
altri.

[333] Cronica di Venezia, tom. 21 Rer. Ital.

[334] Raynaldus, Annal. Eccles.

[335] Diar. di Ferrara, tom. 24 Rer. Ital. Cronica MS. di Bologna.
Guicciardini, Istor. d'Italia, ed altri.

[336] Alessandro Sardi, Storia MS. Annali MSS. di Bologna.
Guicciardini, Storia.

[337] Buonaccorsi, Dario.

[338] Buonaccorsi, Giovio, Guicciardini, Sardi.

[339] Raynaldus, Annal. Eccl.




    Anno di CRISTO MDII. Indizione V.

    ALESSANDRO VI papa 11.
    MASSIMILIANO I re de' Romani 10.


Quanto più andava crescendo in potenza il _duca Valentino_, tanto più
s'aumentava in lui la brama di nuovi acquisti, secondato in ciò dal
papa suo padre, che nulla più meditava e sospirava che di formare in
lui un gran principe in Italia. Non avea esso pontefice meno amore e
premura per l'ingrandimento di _Lucrezia_ sua figlia; e però con forti
maneggi fatti alla corte del re Cristianissimo fin l'anno precedente,
e col mezzo specialmente del _cardinal di Roano_, che era, per
concessione d'esso Alessandro, come un secondo papa in Francia, avea
indotto quel re a proporre e a far seguire l'accasamento della stessa
Lucrezia con don _Alfonso d'Este_, primogenito di _Ercole I_ duca di
Ferrara. Tante batterie furono adoperate per questo affare, con far
soprattutto i mediatori conoscere che questo parentado portava seco
l'assicurarsi dall'ambizione e dalle armi del duca Valentino (seppure,
come dice il Guicciardino, contro tanta perfidia era bastante sicurtà
alcuna), che gli Estensi condiscesero a tali nozze. Portò ella in dote
cento mila ducati d'oro contanti, immense gioie e suppellettili, colla
giunta ancora delle terre di Cento e della Pieve, cedute al duca di
Ferrara, oltre ad altri vantaggi della casa d'Este. Gran solennità
si fecero per questo in Roma e Ferrara, nella qual città entrò essa
principessa nel dì 2 di febbraio. Quanto al duca Valentino, amoreggiava
egli forte il ducato d'Urbino; ma essendo il _duca Guidubaldo_
ubbidientissimo in tutto al papa, e per le sue belle doti quasi adorato
da' suoi popoli, nè pretesto si trovava, nè facilità appariva di
poterlo spogliare di quegli Stati. Si rivolse dunque l'iniquo Borgia ai
tradimenti[340]. Portatosi a Nocera con poderoso esercito, e fingendo
di voler assalire lo Stato di Camerino, fece richiesta di artiglierie
e di genti d'armi al duca d'Urbino. Tutto gli fu dato, perchè troppo
pericoloso si considerò il negarlo. Ciò fatto, con tutta celerità
s'impadronì di Cagli, e continuò la marcia alla volta di Urbino, dove
il disarmato duca Guidubaldo, con _Francesco Maria della Rovere_, suo
nipote, ad altro non pensò che a salvare la vita, abbandonato tutto.
Se ne fuggì egli travestito; e, benchè inseguito, ebbe la fortuna
di potersi infine ritirare a Mantova, dove poco prima era giunta la
_duchessa Isabella_ sua moglie, sorella di _Francesco II marchese_
d'essa Mantova, la quale, dopo avere accompagnato a Ferrara _Lucrezia
Borgia_, colà s'era portata per visitare il fratello. Con queste arti
fece acquisto il duca Valentino di quattro città e di trecento castella
componenti quel ducato.

Gran rumore per tutta Italia fece un'azione sì proditoria, niuno
tenendosi più sicuro dalle insidie di costui, il quale, ito poscia
contra di Camerino, mentre andava trattando d'accordo con _Giulio da
Varano_ signore di quella città, ebbe con inganni maniera d'entrare
in essa città. Imprigionato Giulio con due suoi figliuoli, da lì a
non molto lo spietato Valentino, con farli strozzare, se ne sbrigò. Fu
ancora da' Fiorentini creduto che lo stesso Borgia e il papa avessero
mano nelle rivoluzioni che accaddero nel presente anno in Toscana;
dappoichè il re di Francia non avea acconsentito che lo stesso Borgia
divenisse signor di Pisa. Vogliosi sempre essi Fiorentini di ricuperar
quella città, altro mezzo più non conosceano che di vincerla colla
fame. Però, venuta la primavera, andarono a dare il guasto alle
biade del territorio di quella città, e quindi posero il campo a Vico
Pisano, tolto loro poco innanzi per tradimento di alcuni soldati. Ma
eccoti muoversi a ribellione il popolo di Arezzo, che tenea segreta
corrispondenza con _Vitellozzo Vitelli_, signore di Città di Castello,
il quale non tardò ad accorrere colà, e ad imprendere l'assedio della
cittadella. Ed ancor questa, perchè non venne mai sufficiente aiuto da'
Fiorentini, costretta fu ad arrendersi, dopo di che fu smantellata.
Con Vitellozzo erano congiunti _Gian-Paolo Baglione_, principal
direttore della città di Perugia, _Fabio Orsino_, il _cardinale_ e
_Pietro de Medici _fuorusciti di Firenze, e _Pandolfo Petrucci_, che
era come signor di Siena. Impadronironsi costoro dopo Arezzo anche
di Castiglione Aretino, della città di Cortona, d'Anghiari, di Borgo
San Sepolcro e di altri luoghi. Sarebbe andata più innanzi questa
tempesta, se i Fiorentini non avessero fatto ricorso al re di Francia,
rappresentandogli come procedenti dall'avidità del papa e di suo figlio
sì fatte novità, e facendogli costare il pericolo che soprastava
anche agli Stati del medesimo re in Italia, se si lasciava andar
troppo innanzi l'ingrandimento del Borgia. Per questo, e insieme pel
danaro, la cui virtù suole aver tanta efficacia, il re Lodovico XII
non solamente fece comandare al Valentino e agli altri suoi aderenti
che desistessero dalle offese dei Fiorentini, ma anche spedì alcune
compagnie di genti d'armi in Toscana, lo aspetto delle quali fece
ritornar in breve Arezzo e le altre terre perdute all'ubbidienza di
Firenze.

Furono cagione questi movimenti, e gl'imbrogli del regno di Napoli,
de' quali parleremo fra poco, che il re Lodovico tornasse in Italia,
portando seco non lieve sdegno contra del papa e del duca Valentino.
Concorsero ad Asti e a Milano varii principi e signori d'Italia; e
siccome tutti erano in sospetto di ulteriori disegni di esso Borgia,
così aggiunsero legna al fuoco. Già s'aspettava ognuno di mirar
l'armi del re volte alla depression del Valentino. Ma così ben seppe
maneggiarsi il papa, che, mitigato l'animo del re, questi ad altro non
attese dipoi che a far guerra in regno di Napoli, restando deluse le
speranze di tutti i potentati. Era questa guerra insorta fin l'anno
precedente; perchè, appena furono entrati in possesso Franzesi e
Spagnuoli della porzione lor destinata, che si venne a contesa fra
loro per li confini. _Consalvo_ tacque, finchè si fu impadronito di
Taranto; ma poi, sfoderate le pretensioni del re Cattolico, cacciò
improvvisamente dalla Tripalda e da altri luoghi i presidii franzesi,
e si appropriò la Basilicata. Perchè s'era per le malattie estenuata
di molto l'armata franzese, il _duca di Nemours_ vicerè giudicò
meglio di trattar colle buone, e di stabilire una tregua col gran
capitano sino all'agosto dell'anno presente, contentandosi che pro
interim si dividesse fra loro la dogana di Foggia e il Capitanato,
e si ritirassero i Franzesi dal principato. Ma, cresciute dipoi le
forze del vicerè per le genti inviategli dal re Lodovico, nel mese
di giugno diede l'Aubigny principio alle ostilità manifeste contro
gli Spagnuoli. E, dopo avere occupato tutto il Capitanato, si accampò
a Canosa, e l'ebbe infine a patti. Inferiore in possanza trovandosi
allora Consalvo, si ritirò a Barletta, restando ivi sprovveduto di
vettovaglie e danari. Se avessero saputo i Franzesi profittar di questa
sua debolezza, forse sbrigavano le lor faccende in quel regno. Attesero
essi a insignorirsi della Puglia e Calabria; presero Cosenza, e le
diedero il sacco; venuto colà soccorso dalla Sicilia, lo misero in
rotta. Tale prosperità dell'armi rendè poi negligente il re di Francia
a sostener con vigore la sua fortuna nel regno di Napoli, e ad altro
non pensò se non a tornarsene di là dai monti.

Era ito travestito e con pochi cavalli per la posta il duca Valentino
ad inchinare esso re a Milano; e siccome gli stava bene la lingua in
bocca, tanto seppe dir per dar buon colore alle malvagie sue azioni
passate, e tanto commendò la svisceratezza del papa verso la corona di
Francia, che riguadagnò l'affetto e la protezione del re: il che recò
non poco spavento a Vitellozzo, al Baglione, a Giovanni Bentivoglio,
a Pandolfo Petrucci, ad _Oliverotto da Fermo_, che s'era, con uccidere
Giovanni suo zio, fatto signore di quella città, e a Paolo Orsino. Nè
tardò molto il Valentino a richiedere colle minaccie la signoria di
Bologna. Il perchè, scorgendo ognun d'essi di trovarsi giornalmente
esposti alle insidie e all'ambizione del duca Valentino, fecero lega
insieme contra di lui. Richiamarono da Venezia _Guidubaldo duca_ di
Urbino, e dall'Aquila _Giovanni da Varano_, figlio dell'esimio signor
di Camerino, con ricuperar dipoi quasi tutte quelle contrade: il che
frastornò le idee del Borgia sopra Bologna. Ma inteso avere avuto
ordine lo Sciomonte, generale del re Lodovico, di assistere ad esso
duca Valentino, e che aveano da calare tre mila Svizzeri assoldati
da esso Borgia; cadaun di que' collegati scorato cominciò a pensare
alle cose proprie, e a trattar separatamente di concordia con chi pur
sapeano nulla aver più a cuore che la loro rovina. Non si può esprimere
quante dolci parole, quante belle promesse usasse verso ognun di essi
il perfido duca. A questo amo si lasciarono prendere tutti, e seguì
accordo con lui, approvato dal papa. Perchè Bologna era osso duro,
contentossi il Valentino di far lega con Giovanni Bentivoglio, e col
reggimento di quella città, la quale con nuovo accordo (se pur due
furono quegli accordi) si obbligò di pagargli per otto anni dodici
mila ducati d'oro l'anno, a titolo di condotta di cento uomini d'armi,
e di fornirlo per un anno di cento altri uomini d'armi e di ducento
balestrieri a cavallo. Paolo Orsino, il duca di Gravina, Vitellozzo ed
Oliverotto, incantati dalle lusinghe e carezze del Borgia, tornarono
agli stipendii di lui. Dopo di che colle lor forze costrinsero il duca
Guidubaldo e il Varano impauriti ad abbandonar di nuovo i loro Stati
d'Urbino e Camerino, che tornarono in potere del Borgia[341]. Per
ordine di lui andarono poscia questi condottieri a mettere il campo a
Sinigaglia, città di _Francesco Maria della Rovere _prefetto di Roma,
e la forzarono alla resa. Per li quali servigi si aspettavano forse
qualche gran ricompensa dal Valentino, ma l'ottennero ben diversa
dalla loro immaginazione. Imperocchè, venuto costui a quella città,
da cui prima avea ordinato che uscissero le loro genti, e chiamati a
parlamento i suddetti _Paolo Orsino, il duca di Gravina, Vitellozzo,
Oliverotto, Lodovico da Todi_ ed altri, fece lor mettere le mani
addosso; e nel giorno seguente, ultimo dell'anno presente (il Sardi
scrive che fu nel primo dell'anno appresso), furono strangolati in
una camera esso Vitellozzo e Oliverotto. Uscito in questo mentre il
Valentino per la rocca colle sue milizie, piombò all'improvviso addosso
a quelle degl'imprigionati signori, e tolse loro armi e cavalli. Ne
restarono assai morti, e più feriti, e il resto si sbandò. _Pandolfo
Petrucci_, che non era entrato in gabbia, ebbe la fortuna di salvarsi.
Alla misera Sinigaglia fu dato il sacco. Con queste scelleraggini
compiè il detestabil Valentino l'anno presente, non senza orrore e
terrore dell'Italia tutta. Or vatti a fidar di tiranni.


NOTE:

[340] Raphael Volaterranus. Guicciardini. Buonaccorsi. Bembo, ed altri.

[341] Guicciardini. Sardi. Paulus de Clericis. Carmelita, in Annal.
MSS. Raphael Volaterranus, et alii.




    Anno di CRISTO MDIII. Indizione VI.

    PIO III papa 1.
    GIULIO II papa 1.
    MASSIMILIANO I re de' Romani 11.


Ricco di novità gravissime fu l'anno presente, e non meno di
tradimenti, che erano alla moda in questi tempi. Non sì tosto ebbe
il _duca Valentino_ oppressi in Sinigaglia i due Orsini cogli altri
condottieri, che ne spedì l'avviso a papa Alessandro. Aveva questi
fatta dianzi una solenne, ma canina, pace con tutti gli Orsini;
ed inteso poi come felicemente fossero riuscite le insidie tese
a que' condottieri d'armi, tenendo in petto cotal notizia, sotto
colore d'alcune faccende, chiamò a palazzo il _cardinale Giambatista
Orsino_, ed, appena giunto, il fece far prigione e metterlo nella
torre Borgia[342]. Nello stesso tempo, per ordine suo, furono presi
_Rinaldo Orsino_ arcivescovo di Firenze, il _protonotario Orsino_
ed altri di quella nobil casa. Avuti poi i segnali delle fortezze e
terre de' medesimi, mandò a prenderne il possesso. Durò la prigionia
dell'infelice tradito cardinale sino al febbraio, in cui la morte il
liberò non solo da essa, ma da tutti i guai del mondo; e voce comune
fu che il veleno gli avesse abbreviata la vita, benchè il papa facesse
portarlo scoperto alla sepoltura, per farlo credere morto di naturale
infermità. Così il duca Valentino, andando ben d'accordo con lui,
dacchè intese la cattura di esso cardinale, trovandosi a Castel della
Pieve, si sbrigò col laccio di _Paolo Orsino_ e di _Francesco duca_
di Gravina della medesima famiglia, il qual ultimo nondimeno altri
fanno morto prima. Erasi il Valentino, senza perdere tempo, portato
a Città di Castello, e trovato che ne erano fuggiti tutti quei della
casa Vitelli, se ne impadronì. Altrettanto fece di Perugia, dacchè
_Gian-Paolo dei Baglioni_, il quale, più accorto degli altri, s'era
guardato dalla trappola di Sinigaglia, nol volle aspettare nella
patria sua. Quindi sempre più avido il Borgia si avvisò di tentare la
città di Siena, facendo sapere a quel popolo che cacciassero _Pandolfo
Petrucci_, come nemico suo; e senza aspettare risposta, s'inoltrò a
Sartiano e a Buonconvento, occupando que' luoghi con altre castella.
Il bello era che nel medesimo tempo tanto egli che il papa scrivevano
al Petrucci delle lettere le più dolci e piene d'affezione che mai
si leggessero. Gran bisbiglio e timore insorse per questo in Siena;
ma Pandolfo, per bene del pubblico suo ritiratosi a Pisa, tentò di
levare al Valentino i pretesti di passare a maggiori insulti. Nè
questi veramente osò di più, tra perchè Siena, città forte di gran
popolazione, si faceva assai rispettare, e perchè essendo accorso
_Gian-Giordano Orsino_ duca di Bracciano con gli altri di sua casa,
sottratti alla perfidia Borgia, e coi Savelli a difendere il resto
delle lor terre, il pontefice richiamò il figlio colle sue truppe a
Roma. Andò il Valentino, mosse guerra a quei baroni, senza riguardo
sulle prime ad esso duca di Bracciano, che era sotto la protezione
del re di Francia, e senza rispetto al _conte di Pitigliano_, che era
ai servigi della repubblica di Venezia. A riserva di Bracciano e di
Vicovaro, prese tutto. Ma fattosi udire per tanti acquisti e tradimenti
il risentimento del re Cristianissimo, si mise in trattato quella
pendenza fra il papa e i ministri del re, i quali per altre cagioni
erano insospettiti, anzi disgustati forte del medesimo pontefice,
siccome consapevoli del proverbio che allora correva: cioè, _che il
papa non faceva mai quello che diceva; e il Valentino non diceva mai
quello che faceva_.

Ancorchè il papa per suoi fini politici licenziasse allora gran
parte delle sue genti, pure il duca Valentino secretamente molte ne
raccoglieva, gravido sempre di più grandiose idee. Dava di grandi
sospetti a' Sanesi e Fiorentini, aspirava al dominio di Pisa. Cercava
anche il papa di tirare i cardinali a consentire che si desse al
figlio il titolo di re della Romagna, Marca ed Umbria. E giacchè era
a lui riuscito di abbattere Colonnesi, Orsini e Savelli, principali
baroni di Roma, stavano gli altri minori in continuo sospetto e
timore dell'infedeltà ed ambizione della regnante casa Borgia, in
guisa che molti ancora per loro meglio si assentarono; quando la
morte, che sovente sconcerta o concerta le cose de' mortali, venne a
fare impensatamente scena nuova. Cadde malato papa Alessandro, e nel
dì 18 di agosto fu chiamato da Dio a rendere conto della vita tanto
scandalosa da lui menata non men prima che durante il pontificato
suo. Talmente divulgata e radicata si è la voce che egli morisse
avvelenato, che non sì facilmente si potrà svellere dalla mente di
chi specialmente inclina in tutti gli avvenimenti alla malizia. Così
parlano il Guicciardini, il Volaterrano, il Giovio, il Bembo, per
tacere di tant'altri. Dicono che in una cena preparata, per cagione
de' caldi eccessivi, in una vigna, essendo approntati alcuni fiaschi di
vino con veleno, per iscacciar dal mondo _Adriano cardinale di Corneto_
(esecranda iniquità, esercitata già verso altri porporati ricchissimi,
per ingoiar le loro facoltà e molto più sopra i nemici per vendicarsi),
cambiati inavvertentemente essi fiaschi, toccasse il malefico
beveraggio al papa stesso. Diede maggior fomento a questa fama l'essere
sopraggiunta nel tempo stesso a due altri di que' commensali, cioè al
_duca Valentino_ e al sopraddetto cardinal di Corneto, una mortale
infermità, che essi poi superarono con potenti rimedii e col vigore
dell'età lor giovanile; ma non già il papa, a cui nel medesimo tempo
fecero guerra settantadue anni di sua età, avvegnachè egli per la sua
robustezza senile si promettesse molto più lunga carriera di vita. Ma,
quel che finì di persuadere alla gente che il veleno avesse liberata la
Chiesa di Dio da questo mal arnese, fu che il corpo suo, esposto alla
vista di ognuno, comparve gonfio, troppo sfigurato e puzzolente: lo che
fu attribuito all'attività del micidiale ingrediente.

Ora qui convien distinguere due punti, malamente confusi dal giudizio
del volgo. Il primo è che veramente dovette succedere quella scena, e
che in essa, per malizia del Valentino, restò avvelenato il cardinal
di Corneto, e per balordaggine dello scalco anche il duca Valentino.
Non si può mettere in dubbio l'infermità dell'uno e dell'altro, nè si
dee dare una mentita al Giovio, il quale nella Vita di Consalvo scrive
d'aver saputo dalla bocca del medesimo cardinal di Corneto, come egli
restò allora avvelenato, con aver poi perduta tutta la pelle. Ma per
conto del papa, o egli non intervenne a quella cena, o, seppur vi fu, a
lui non toccò di quella mortifera bevanda. Secondo il Volaterrano[343],
la diceria del veleno dato anche al pontefice si sparse _incerto
auctore_. Odorico Rinaldi[344] produce un Diario romano manuscritto,
da cui papa Alessandro nel dì 12 di agosto fu preso da febbre; che
_nel dì 15 di agosto gli furono cavate tredici once di sangue, o
circa, e sopravvenne la febbre terzana._ Nel dì 17 prese medicina. Nel
dì 18 passò all'altra vita, probabilmente per una di quelle terzane
perniciose che anche a' dì nostri o nella quinta o nella settima
portano via gl'infermi, se ad esse non si taglia il corso colla china,
l'uso della quale in quel secolo era ignoto all'Europa. Aggiungasi
quanto lasciò scritto Alessandro Sardi, contemporaneo del Guicciardini
e del Giovio, nella Storia che si conserva manuscritta nella libreria
estense. Dopo aver egli accennata la fama del veleno, seguita a
dire[345]: _Ma Beltrando Costabile, che allora era ambasciatore del
duca Ercole di Ferrara in Roma, e Niccolò Boncane Fiorentino, amico
intrinseco del gonfaloniere Soderino, con dieci lettere in cinque
diversi giorni da loro scritte al duca e al cardinale da Este, e lette
da noi, mostrano la morte del papa, succeduta in otto giorni per febbre
terzana, in quel tempo estivo regnante in Roma, dalla quale egli il
decimo giorno di agosto assalito, nè mitigata per apertura di vena,
nè rinfrescata per manna presa, spirò la sera che dicemmo. Poi per la
subbullizione del sangue putrefatto in que' giorni restando il cadavero
annerito e gonfio, sorse la fama del veleno da chi non conobbe la
causa di quegli effetti_. Basta questo per abbattere l'insussistente
voce, sparsa allora intorno alla morte di questo pontefice. La corte di
Ferrara, dove era una di lui figlia, si può credere che fosse molto ben
informata di questi affari.

Non lascia Raffaello Volaterrano di rappresentare ciò che di lodevole
si osservò in _Alessandro VI_, il suo ingegno, la sua memoria,
l'eloquenza in persuadere, la destrezza in governare, con altre doti
spettanti ad un principe, ma che sovente non si ricordava d'essere
principe cristiano, e, quel ch'è più, pontefice vicario di Cristo.
Certo è, tanti essere stati i suoi vizii, tante le sue azioni malvage
d'impudicizia, d'infedeltà, di crudeltà, d'ambizione, delle quali
parlano tante storie, e che lo stesso Volaterrano non dissimulò, che
il pontificato suo resterà in una deplorabil memoria per tutti i secoli
avvenire. Roma perciò era divenuta una sentina di iniquità; niuno vi si
trovava sicuro, perchè piena di soldati e di sgherri, a' quali tutto
veniva permesso. Guai se alcuno sparlava: dappertutto erano spie, e
una menoma parola costava la vita. Quanto poi patisse la religione
(non già ne' dommi, che Dio questi ha preservato sempre e preserverà,
ma nella disciplina) per tanti scandali, per le indulgenze allora più
che mai messe all'incanto, e per li benefizii che, secondo il Bembo,
si vendevano, e per altre biasimevoli invenzioni di cavar danaro,
affine di far guerra ed ingrandire l'iniquissimo suo figlio Cesare
Borgia: tutti i buoni lo conobbero allora, con dolersene indarno.
E maggiormente si conobbe da lì a qualche anno, pel pretesto che di
là presero le nuove eresie. Nulla io dico qui che non dicano tante
altre storie manuscritte e stampate: e nulla appunto da me si dice
in paragone del tanto che altri ne scrissero. Fortuna che in questa
mutazione di cose si trovasse gravemente infermo il duca Valentino,
perchè non gli mancavano forze, volontà e coraggio per tentar cose
grandi, ed accrescere od assodare la sua potenza. Non s'era mai
aspettato costui un sì strano contrattempo. Contuttociò anche in
quello stato ebbe tanta libertà di mente, che si assicurò di tutte
le ricchezze del padre, e chiamò a Roma tutte le sue soldatesche,
sperando per tal via di costringere il sacro collegio a creare un
papa ben affetto a lui, contando egli specialmente sopra i tanti
cardinali spagnuoli creati dal padre suo. E perciocchè non sì tosto
s'udì la morte del papa, che tutti i baroni romani fuggiti o disgustati
ripigliarono l'armi, tanto per ricuperar le lor terre, quanto per
vendicarsi del barbaro e disleale duca Valentino, egli si pacificò coi
Colonnesi, restituendo loro le terre occupate; e cominciò a trattare
coi ministri di Francia e Spagna, cadaun de' quali si studiava di
tirarlo dalla sua, sì per essere assistito da lui nella guerra di
Napoli, che per averlo favorevole nell'elezione del nuovo papa.
Conchiuse egli dipoi co' soli Franzesi, perchè l'esercito loro s'era
avvicinato a Roma, ed avea promessa la protezione del re a lui e agli
Stati da lui posseduti. Promise anch'egli, all'incontro, di militar
colle sue squadre in favore del re per l'impresa di Napoli.

Intanto erano in armi gli Orsini ed altri baroni romani. I _Vitelli_
se ne ritornarono a Città di Castello. A _Gian-Paolo Baglione_ riuscì
colla forza e coll'aiuto de' Fiorentini di rientrare in Perugia. Quei
di Piombino richiamarono l'antico lor signore _Jacopo di Appiano_. Si
mossero eziandio il_ duca d'Urbino, i signori di Camerino, Pesaro_
e _Sinigaglia_, per ricuperare i loro Stati. Ora trovandosi Roma in
gran discordia per la commozion de' baroni, per le milizie del duca
Valentino che aveano fatto degl'insulti ai cardinali ed occupavano
il Vaticano, ma vieppiù per le armate franzesi e spagnuole che erano
accorse a quelle vicinanze, tutte in apparenza per sostenere la
libertà nell'elezion del novello pontefice: ai maneggi de' cardinali,
che andavano tenendo le lor sessioni nella Minerva, riuscì di far
uscire di Roma il Valentino colle sue truppe, e d'indurre gli eserciti
stranieri a fermarsi otto miglia lungi da quella nobilissima città.
Era con somma fretta accorso da Francia _Giorgio di Ambosia_ cardinale
di Roano, tutto voglioso della tiara pontifizia, e seco avea condotto
il _cardinal di Aragona_ e il _cardinale Ascanio Sforza_, cavato
due anni prima dalla prigione, con obbligo di trattenersi in quella
corte. Entrati i cardinali in numero di trentasette in conclave, si
videro presto abortite le speranze ambiziose del cardinal di Roano, e
nel dì 22 di settembre concorsero i voti nella persona di _Francesco
Piccolomini_ Sanese, diacono cardinale, ed arcivescovo eletto della
patria sua, il qual prese il nome di _Pio III_. Era egli della famiglia
Todeschina; ma papa Pio II l'avea innestato nella sua, perchè figlio
di Laodamia sua sorella. Nel dì primo di ottobre fu egli coronato; ma
poco godè egli dell'onore, poco di lui la Chiesa di Dio; perciocchè nel
dì 18 dello stesso ottobre, a cagion di una piaga che avea nella gamba,
dopo soli ventisei giorni di pontificato, passò a miglior vita, in età
poco più di sessantaquattro anni; nè mancò sospetto di veleno: ciarla
familiare nella morte de' principi in que' secoli di tanta ambizione
ed iniquità. Gran perdita che fu questa per la religione. L'integrità
della sua vita in tutti gli anni addietro, la sua prudenza e il suo
zelo faceano sperar dei considerabili vantaggi alla Chiesa di Dio. In
fatti, appena salito sul trono pontificio, attese a convocar tosto
un concilio generale per la riforma della disciplina ecclesiastica,
ancorchè, in vigore de' capitoli saggiamente stabiliti nel conclave,
a ciò non fosse tenuto, se non dopo due anni: il che fa conoscere
che neppure allora mancavano in Roma personaggi zelanti dell'onore
di Dio e del ben della Chiesa. Se questo succedeva, oh quanti mali,
che poi sopravvennero alla religione, si sarebbono forse impediti!
Abborriva ancora la guerra, e non meditava se non consigli di pace.
Però mancò di vita con dispiacere di tutti i buoni. Ne' pochi giorni
del suo pontificato passò a Roma da Nepi, ove s'era ritirato, il duca
Valentino, per congratularsi col papa, e per acconciar seco i suoi
interessi, impetrato prima un salvocondotto. Ma Gian-Paolo Baglione,
che anch'egli quivi si trovava, e gli Orsini, tutti ardendo di voglia
di vendicarsi di questo odiatissimo tiranno, fatta raunata di gente,
andarono ad assalirlo. Ne seguirono morti e ferite; e, prevalendo le
forze degli Orsini, altro scampo e ripiego non ebbe il Valentino che
di rifugiarsi nel palazzo del Vaticano. Poscia o spontaneamente, o per
consiglio del papa, cercando maggior sicurezza, si ritirò in castello
Sant'Angelo; il che tenuto fu per un colpo della divina provvidenza,
affin di mettere fine alle ribalderie di questo pestifero mostro;
perchè si dissiparono, a tale avviso, le genti sue, e si squarciò tutta
la sua potenza.

Dopo la morte di Pio III si seppe così ben maneggiare il _cardinal
Giuliano della Rovere_, vescovo d'Ostia e penitenzier maggiore, nato
assai bassamente in Savona, ma d'animo sommamente signorile, e nipote
di _papa Sisto IV_, che guadagnò i voti di tutti i porporati, per
le ragioni che ne adduce il Guicciardini: laonde, con maraviglia
universale, restò, nel dì primo di novembre, proclamato papa,
primachè si chiudesse il conclave, ed assunse il nome di _Giulio
II_. Concorrevano in lui le doti d'uomo magnifico, di gran mente ed
accortezza, di non minor coraggio e di lunga sperienza nelle cose del
mondo, col concetto ancora di persona leale e veritiera. Conoscevano i
migliori abbondare in lui l'alterigia, e il genio inquieto, bellicoso e
vendicativo anche delle offese immaginate; ma convenne loro seguitar la
corrente. Aveva anche egli giurato di rimettere nel suo primiero lustro
la disciplina ecclesiastica, di raunare il concilio generale, e di
non far guerra senza il consenso di due terzi del sacro collegio. Come
egli mantenesse la parola, in breve ce ne accorgeremo. Non potea certo
crearsi pontefice, da cui fosse più alieno l'animo del duca Valentino;
perciocchè fra _Roderigo_, che fu poi _Alessandro VI_ papa, suo
padre, quando era cardinale, ed esso Giuliano della Rovere erano state
nemicizie pubbliche e private, talmente che un dì si strapazzarono con
tante villanie, che di peggio non avrebbe operato qualsivoglia più
insolente plebeo. Per questa cagione esso cardinal Giuliano, creato
che fu papa il Borgia, di cui aveva assai scandagliato il doppio e
perverso animo, destramente si ritirò ad Avignone e in Francia, dove
si guadagnò l'affetto e la stima de' re _Carlo IX_ e _Luigi XII_. Nè,
per quante esibizioni e carezze gli facesse papa Alessandro, mai volle
ritornare in Roma, solendo dire fra sè: _Giuliano, Giuliano, non ti
fidar del marrano_. Contuttociò il novello pontefice, perchè s'erano
imbrogliati gli affari della Romagna, e già egli meditava di ricuperar
gli Stati della Chiesa, giudicò bene di far servire a' suoi disegni
il medesimo Valentino. Cavatolo perciò fuori di castello Sant'Angelo,
con varie promesse, e col confermargli tutti i suoi titoli ed onori,
il trasse dalla sua. S'era, dissi, già sconvolta la Romagna, perchè
i Veneziani, persuasi che starebbe meglio in mano loro, o de' signori
esclusi, quella provincia, che in potere del Borgia, s'ingrossarono di
gente in Ravenna, da loro signoreggiata, e tanto fecero, che si misero
in possesso di Faenza e della sua rocca. Entrò in Forlì _Antonio Maria
degli Ordelaffi_. Rimisero in Rimini _Pandolfo Malatesta_; poscia,
fatto accordo con lui, ne acquistarono il dominio. Tentarono Fano, ma
questa città tenne per la Chiesa. Si impadronirono parimente di Porto
Cesenatico, di Sant'Arcangelo, e di altre assai terre in quel d'Imola e
Cesena, ed erano dietro a mettere il piede anche in Forlì.

Solamente restarono in potere degli uffiziali del Valentino le rocche o
fortezze di Cesena, di Forlì, di Bertinoro, d'Imola e di Forlimpopoli.
Sommamente increbbe al papa il movimento de' Veneziani, conoscendo
quanto poi sarebbe malagevole il trarre di mano alla lor possanza
la Romagna. E giacchè dall'un canto la spedizione de' suoi oratori
a Venezia, per lamentarsi di quella occupazione, a nulla giovò; e
dall'altro ne' principii del suo governo genti e danari gli mancavano
per farsi giustizia colle armi; giudicò bene di spedir colà il duca
Valentino, colla speranza che la presenza di lui potesse far mutare
l'aspetto delle cose in quelle contrade, seppur questo fu il suo vero
disegno. Andò il Valentino ad imbarcarsi per passare alla Specia. Ma
eccoti sopraggiugnere il _cardinal Soderino_ e Francesco Remolino a
chiedergli i segnali delle suddette fortezze, mostrando essi mutata la
risoluzion del papa per sospetto che i Veneziani con esibizioni larghe
di danaro gli cavassero di mano quelle fortezze. Ricusò il Borgia
di consegnarli, e però, d'ordine del papa, fu ritenuto come prigione
in una delle galee pontificie. Cagion fu questo trattamento ch'egli
poi s'indusse a darli: cosa nondimeno che a nulla servì, perchè ito
con essi l'_arcivescovo di Ragusi_, come commessario apostolico, i
castellani di quelle fortezze negarono di consegnarle, se non aveano
altro ordine dal Valentino, posto in luogo di libertà. Per questo fu
condotto esso Valentino a Roma, alloggiato in palazzo, ed accarezzato
dal papa, acciocchè tal dimostrazione il facesse comparir libero. Ma
spedito dal Valentino Pietro d'Oviedo suo familiare a que' castellani
con ordine di lasciar le fortezze ai ministri del papa, altro non potè
impetrare da don Diego Ramiro castellano di Cesena, che se l'intendeva
cogli altri, se non che gli fu posto un laccio alla gola, e tolta la
vita, come a traditore del suo signore. Ciò udito in Roma, fu ristretto
il Valentino in quella stessa torre Borgia che era stata in addietro il
ricettacolo di tanti miseri caduti in mano della sua barbarie. Produsse
anche la sua depressione che le genti spedite da lui innanzi alla volta
della Toscana furono tra Cortona e Castiglione Aretino svaligiate e
disperse dai Fiorentini.

Bollì più che mai in quest'anno la guerra fra gli Spagnuoli e Franzesi
nel regno di Napoli. A me non permette lo istituto mio di darne se
non un breve ragguaglio. Erasi interposto _Filippo arciduca_, marito
di _Giovanna_, figliuola del _re Cattolico Ferdinando_, per acconciar
le differenze insorte in quel regno; e gli riuscì di stabilire
una convenzione di tregua o pace con _Luigi re di Francia_, per la
quale esso re addormentato non attese più col vigore che occorreva a
sostenere i proprii interessi in quelle contrade. Restò egli poscia
deluso, perciocchè il re Cattolico fece intanto varii preparamenti
per continuare la guerra, con poi disapprovare l'accordo fatto dal
genero. Però il gran capitano _Consalvo_, senza ubbidire all'ordine
venutogli dall'arciduca di desistere dalle offese, seguitò ad impiegare
il suo senno, e i rinforzi di gente che di mano in mano gli andavano
arrivando, contra dei Franzesi, benchè sovente si trovasse inferiore
ad essi di forze. Varia era la fortuna della guerra in quelle parti,
grande la costanza di Consalvo in sostenere Barletta. Memorabile fu,
fra le altre azioni, un duello nel febbraio di quest'anno. Ossia che
ito un trombetta franzese a Barletta per riscuotere alcun prigione,
qualche soldato italiano sparlasse de' Franzesi, come scrive il
Guicciardini; oppure (come è più probabile, e fu scritto dal Sabellico
e dal Giovio) che scappasse detto ad alcun Franzese di nulla stimare
i soldati italiani (ingiusta sentenza, in cui anche oggidì prorompe
chi non sa ben pesare la situazion delle cose): certo è, che volendo
l'una e l'altra nazione sostenere il suo decoro, per non dire la
maggioranza, ne seguì pubblica sfida fra tredici uomini d'arme
italiani scelti dalle brigate di _Prospero_ e _Fabrizio Colonna_,
militanti cogli Spagnuoli, ed altrettanti dalla parte dei Franzesi,
eletti dal duca di Nemours. Il Giovio registra il nome de' primi,
tace per rispetto quel de' secondi. La scommessa fu, che cadaun dei
vinti pagasse cento ducati d'oro, e perdesse armi e cavalli. Alla
vista degli eserciti seguì il fiero combattimento a Traili fra Andria
e Quarata. Dichiarassi la vittoria in favor degl'Italiani. Dal canto
dei Franzesi uno restò morto, e detto fu che sel meritava, perchè,
essendo da Asti, avea prese le armi contro la propria nazione. Gli
altri quasi tutti feriti, perchè seco non aveano portato il danaro
pattuito (tanta era la lor baldanza e vana fiducia di vincere), furono
menati prigioni a Barletta, dove ben accolti e consolati da Consalvo,
dappoichè ebbero pagato, fu loro concesso licenza di tornarsene al
campo franzese per predicare ai lor nazionali la moderazion della
lingua, e il rispettar gli uomini onorati e valorosi di qualsivoglia
nazione. Monsignore di Belcaire vescovo di Metz si credette di poter
qui sminuire la riputazion degl'Italiani[346], adducendo alcune
particolarità toccate dal Sabellico intorno a quel duello, quasichè la
frode, e non la virtù, avesse guadagnata la pugna. Ma quel prelato non
s'intendeva del mestiere dell'armi; e per la gloria degl'Italiani non
occorre rispondergli, se non che i giudici deputati a quel conflitto
dichiararono legittima la vittoria; nè mai i vinti o i lor compagni
pretesero di darle taccia alcuna.

Venuti poscia per mare nuovi rinforzi di gente a Consalvo tanto di
Spagna quanto di Germania, uscì vigoroso in campagna. Prese Ruvo,
lungi sette miglia da Trani, con farvi prigione il _signor della
Palizza_. Nel qual tempo anche ad _Ugo di Cardona_ riuscì di dare una
rotta in Calabria all'Aubigny, che vi restò ferito. Più strepitoso poi
fu un fatto d'armi, accaduto alla Cirignuola in Puglia nel dì 28 di
aprile dell'anno presente, in cui lasciarono la vita circa tre mila
Franzesi, e da lì a non molto finì anche di vivere il _duca di Nemours_
generale de' medesimi. Il caldo e il rumore di questa vittoria non
solamente fece venire in poter di Consalvo più di sessanta terre nella
Puglia; ma indusse ancora Capoa ed Aversa, e fin la stessa città di
Napoli, a chiamar gli Spagnuoli, giacchè per mare venivano impedite le
vettovaglie, e si mosse a tumulto per la carestia il popolo di quella
gran città. Entrò in Napoli il gran capitano nel dì 14 di maggio con
buona disciplina, e senza nuocere ad alcuno, e tosto prese a battere
colle artiglierie Castel Nuovo e l'altro dell'Uovo. Fu preso il primo
nel dì 22 di giugno per assalto: il che fu giudicato cosa meravigliosa.
Eransi ritirati i Franzesi a Gaeta e al Garigliano. Consalvo, a cui
non mancò mai diligenza nel suo mestiere, uscito in campagna, li
fece ritirar tutti a Gaeta, della qual città non tardò a cominciar
il blocco. Al primo avviso ch'ebbe il _re Luigi_, deluso dalla pace o
tregua fatta dall'arciduca, come i suoi affari prendeano brutta piega
nel regno di Napoli, mise insieme un forte armamento per mare e per
terra, dichiarando suo generale _monsignor della Tremoglia_, e poscia
_Francesco marchese di Mantova_. Per varie cagioni venne lentamente
questo esercito, composto di Franzesi, Svizzeri, Grigioni ed Italiani;
e solamente alla fine di luglio passò per Pontremoli in Toscana, e
di là a Roma, intorno alla qual città, per la morte sopraggiunta a
papa Alessandro VI, si fermò non pochi giorni. E intanto il castello
dell'Uovo in Napoli per una mina (cosa allor nuova), che fece saltar
colla polvere da fuoco Pietro Navarro, venne in poter di Consalvo.

Finalmente s'inviò alla volta del regno l'armata franzese, e giunse ad
unirsi co' suoi a Gaeta. S'era postato Consalvo a San Germano. Vennero
anche i Franzesi al Garigliano, e riuscì loro di far un ponte su quel
fiume, e senza alcun progresso in que' contorni si accamparono. Era
quel sito assai disagiato, perchè i soldati stavano come impantanati
nel fango; nè potendo reggere a quei patimenti, essendo anche mal
pagati, parte s'infermavano, parte disertavano, di maniera che molto
s'infievolì l'esercito loro. Anche Francesco marchese di Mantova,
che fin qui avea esercitato fra loro la carica di generale, essendo
caduto malato, oppur fingendosi tale, per non poter più reggere o alla
superbia o alla discordia o alla disubbidienza de' Franzesi, impetrata
licenza dal re, se ne tornò a casa. Si rinforzò intanto il gran
capitano coll'arrivo di _Bartolomeo d'Alviano_, famoso condottiere,
innestato nella casa Orsina, che con altri di quel cognome al servigio
del re Cattolico menò varie compagnie d'armati. Voce comune fu, aver
lo stesso Alviano con tante ragioni incitato Consalvo ad un fatto
d'armi, che, ad onta de' suoi capitani di contrario parere, egli vi si
lasciò indurre. Gittato dunque allo improvviso un ponte nella notte
del dì 27 di dicembre (ma dovrebbe essere il dì 28) sul Garigliano
a Suio, quattro miglia al di sopra di quel dei Franzesi, senza che
questi se ne avvedessero, passò buona parte dell'armata spagnuola di
qua. La mattina seguente, giorno di venerdì felice alla lor gente,
fatto assalire col resto di sue truppe il ponte de' Franzesi, nello
stesso tempo Consalvo co' suoi spronò verso il loro campo. Più a
ritirarsi che a combattere pensarono i Franzesi, e, lasciata addietro
la maggior parte delle munizioni (il Guicciardini dice anche nove
pezzi grossi di artiglieria), ordinatamente s'inviarono verso Gaeta,
ma inseguiti sempre e battuti dagli Spagnuoli sino alle mura di quella
città. Grande fu la lor perdita per li morti, feriti e prigioni, ma
più per lo sbandamento di assaissimi che andarono qua e là dispersi.
Vi perì fra gli altri _Pietro de Medici_, fuggendo pel fiume sopra una
barca, che carica di quattro pezzi di cannoni si affondò. Stette poco
il gran capitano ad impadronirsi del monte di Gaeta; dopo di che si
accampò intorno a quella città. E tali furono i prosperosi avvenimenti
dell'armi spagnuole nel regno di Napoli, correndo quest'anno: in
cui ancora verso la metà di giugno tornarono i Fiorentini a dare la
mala pasqua alle campagne di Pisa, e venne lor fatto di acquistar la
Verucola, e di ricuperar Vico Pisano. Perchè nè il papa nè gli altri
monarchi cristiani, perduto ciascuno dietro ai proprii interessi,
porgevano aiuto alcuno alla repubblica veneta, la prudenza di quel
senato giudicò spediente il far pace, come potè, co' Turchi. Gli
convenne restituir Santa Maura, e accomodarsi ad altre dure condizioni,
tollerabili nondimeno, perchè troppo pericoloso era l'ostinarsi nella
guerra contro di sì possente nemico. Fece il papa in quest'anno nel dì
29 di novembre una creazione di quattro cardinali, fra i quali due suoi
nipoti.


NOTE:

[342] Sabellicus. Raphael Volaterranus. Bembus. Guicciardini, ed altri.

[343] Volaterranus.

[344] Raynaldus, Annal. Eccl.

[345] Sardi, Istoria MS.

[346] Belcaire, Comment. Rer. Gallic., lib. 9.




    Anno di CRISTO MDIV. Indizione VII.

    GIULIO II papa 2.
    MASSIMILIANO I re de' Romani 12.


Uno de' maggiori pensieri di _papa Giulio II_ cominciò e continuò
ad essere quello di ricuperar tutti gli Stati della Chiesa romana.
Per conto de' Veneziani, che occupavano Ravenna, Faenza e Rimini,
con parole forti intimò ad Antonio Giustiniano orator veneto la
restituzione di quelle città[347]. Spedì ancora lettere risentite,
che furono presentate a quel senato dal vescovo di Tivoli; e pulsò il
_re di Francia_ e _Massimiliano Cesare_ a prestargli aiuto per questo
fine. Ma indarno tutto, perchè i Veneziani adducevano varie ragioni
in lor difesa. Voltossi il pontefice al _duca Valentino_, per carpire
almeno da lui le fortezze che già dicemmo tuttavia conservate da' suoi
fedeli uffiziali. E perciocchè questi si erano già espressi di non
volerle consegnare, se non venivano gli ordini di esso duca, posto in
libertà, ed egli era tuttavia ritenuto prigione dal papa, trovossi
il ripiego che esso Valentino fosse posto in mano di _Bernardino
Carvajal_ cardinale di Santa Croce, ed inviato ad Ostia, per essere
poi rilasciato e condotto in Francia, subito che si avesse certezza
che le rocche suddette fossero in potere de' ministri pontifizii.
Segretamente, da Ostia procurò il Borgia da Consalvo un salvocondotto;
ed appena fu giunto l'avviso che i castellani di Cesena, Imola e
Bertinoro aveano fatta la consegna di quelle fortezze, che il cardinale
il lasciò in libertà, dandogli campo di ritirarsi occultamente a
Napoli, dove fu molto ben accolto dal gran capitano nel dì 28 di
aprile. Il pontefice, perchè senza saputa sua seguì la liberazion
di questo scellerato, nè la rocca di Forlì era stata consegnata, se
l'ebbe forte a male. Ne scrisse con vigore ai re Cattolici, cioè a
_Ferdinando_ ed _Isabella_ (principessa gloriosa, che appunto nell'anno
presente a' dì 26 di novembre passò a miglior vita), acciocchè
rimediassero al tradimento fattogli. Quali ordini venissero di Spagna,
si scoprì dopo qualche tempo. Facea credere il Valentino a Consalvo
di poter imbrogliare le cose di Toscana in favor di Pisa e degli
Spagnuoli; e a questo effetto per lui, e per alcune milizie da lui
assoldate, s'erano preparate le galee per trasportarlo a Pisa. Prese
egli congedo da Consalvo la notte con abbracciamenti vicendevoli; ma la
mattina seguente, giorno 27 di maggio, allorchè usciva di camera per
andare ad imbarcarsi, fu fatto prigione, toltogli il salvocondotto, e
da lì a non molto inviato in Ispagna sopra una galea sottile, servito
da un solo paggio[348]. Per quasi tre anni stette ritenuto nella rocca
di Medina, altri dicono nel castello di Ciattiva, daddove finalmente
essendo fuggito, e passato a militare in Navarra, quivi, ucciso in
un aguato, terminò miseramente la vita, e vilmente fu seppellito. Ed
ecco dove andò a terminare la grandezza di Cesare Borgia, cioè di
un mostro, aspirante al dominio dell'Italia: grandezza procurata a
lui dal disordinato amore del papa suo padre, e da lui ottenuta col
mezzo di tanta iniquità. Non si può neppure oggidì rammentar senza
orrore e indignazione il suo nome; e Niccolò Macchiavello, che prese
a lodare non che a difendere un tiranno sì detestabile, di troppo
anch'egli oscurò la sua riputazione, ed aggiunse questo a tanti altri
reati della sua penna. Riuscì poi a papa Giulio col potente segreto
del danaro di cavar dalle mani del castellano la rocca di Forlì,
giacchè la città dianzi a lui si era data. Mentre il papa mostrava
tanto zelo per ricuperar gli Stati pontifizii, ed annullava perciò le
concessioni fatte dai suoi predecessori, non pensò già che dovesse
essere sottoposta a questo rigore la propria casa. Imperocchè non
solamente confermò il ducato d'Urbino al _duca Guidubaldo_ della casa
di Montefeltro; ma, perchè egli si trovava senza prole, l'indusse
ad adottare in figliuolo _Francesco Maria della Rovere_, suo nipote,
prefetto di Roma e signore di Sinigaglia; al quale, col consentimento
di tutto il sacro collegio, fu confermata la successione in quel
ducato. Ciò fece parere ai Veneziani ingiusta l'ira del papa contra di
loro, dacchè si esibivano anch'essi di pagar censo, e di riconoscere
dalla Chiesa quanto essi aveano tolto al Valentino, cioè ad un tiranno,
in Romagna.

Trovavansi i Franzesi ristretti in Gaeta, e poco sperando soccorsi,
e molto desiderando di salvar le vite e gli arnesi; però, vinti
ancora dal tedio, non tardarono a capitolar la resa di quella città.
Stabilissi l'accordo nel primo giorno di quest'anno, e ne uscì quel
presidio con tutto onore, menando via le sue robe, e con libertà di
passare in Francia per mare e per terra. Gl'imbarcati per mare perirono
quasi tutti o in cammino o in Francia. Gli altri inviati per terra,
parte per freddo, parte per fame e per malattie, miseramente lasciarono
le lor vite nelle strade. In tal guisa, a riserva di qualche luogo,
restò possessore del regno di Napoli _Ferdinando il Cattolico_; e la
Francia, all'incontro, si trovò piena di mestizia e rabbia per tanto
oro inutilmente speso, per la riputazion sminuita, e per tanta nobiltà
e milizie sacrificate all'ambizione del re, che, non contento di un
sì fiorito regno, qual è la Francia, si era voluto perdere dietro
alla conquista de' regni altrui e lontani. Per cagione di questi
sì fastidiosi contrattempi si diede il re Luigi a maneggiare col re
Cattolico una tregua, di cui cadauno avea una segreta voglia e bisogno;
e questa infatti si conchiuse, restando le parti in possesso di quel
che tenevano. Trattossi poi di ridurre questa tregua in pace, con
proporsi ivi che si restituisse il regno di Napoli al _re Federigo_. Ma
perchè i ministri del re Ferdinando aveano ben in bocca parole di pace,
quando nell'interno del loro sovrano si covavano altre intenzioni, il
negoziato andò in fascio. Si conchiuse bensì il trattato di pace fra
esso _re Luigi, Massimiliano Cesare_ e _Filippo arciduca_ suo figlio,
il quale, per la morte della _regina Isabella_, cominciò in quest'anno
a suscitar delle liti contro il re Cattolico pel regno di Castiglia,
decaduto a _Giovanna_ sua moglie. Ma le condizioni di quel trattato
poco effetto ebbero col tempo; se non che fin da allora fu creduto che
l'una e l'altra potenza si accordassero per muover guerra a' Veneziani:
il che dopo qualche anno vedremo eseguito. In questo anno ancora i
Fiorentini verso la metà di maggio spinsero l'esercito loro addosso
a' Pisani, per dare il guasto a quel territorio, sperando sempre che
alla perdita delle biade terrebbe dietro la fame, e a questa la resa
della città. Più che ne' precedenti si stese tal flagello per quelle
campagne. Assediata Librafatta, l'ebbero a discrezione. Lusingaronsi
parimente i Fiorentini di poter levare Arno a Pisa: tante belle
promesse ne riportarono dagli architetti ed ingegneri. Se ciò avveniva,
di più non occorreva per ridurre in agonia quella città. Di vasti
fossi, di somme spese si fecero a questo fine. Ma il fiume si rise
di chi gli volea dar legge, e seguitò a correre nel suo grand'alveo
come prima: disinganno non poche altre volte accaduto, e che accadrà a
chi prende simili grandiose imprese, per mutare il sistema de' grossi
fiumi. Venne a morte in quest'anno _Federigo_ già _re di Napoli_,
nella città di Tours in Francia, dacchè erano svanite le lusinghevoli
speranze sue di ricuperare il regno, troppo vanamente credendo egli che
non burlasse il re Cattolico, qualor mostrava sì graziose intenzioni di
spogliarsi dell'acquistato: al che ogni principe si sente in cuore un
troppo gran ribrezzo[349]. Finì ancora di vivere nel dì 10 di settembre
_Filiberto duca_ di Savoia e principe del Piemonte in età solamente di
venticinque anni, lasciando vedova _Margherita d'Austria_ sua moglie,
figlia di Massimiliano re de' Romani, che, divenuta poi governatrice
dei Paesi Bassi, si acquistò gran nome nelle storie. Al duca Filiberto
succedette Carlo III suo fratello.


NOTE:

[347] Bembo. Guicciardini. Raynaldus, Annal. Eccles.

[348] Giovio. Buonaccorsi. Guicciardini. Panvinio. Alessandro Sardi.




    Anno di CRISTO MDV. Indizione VIII.

    GIULIO II papa 3.
    MASSIMILIANO I re de' Rom. 13.


Non avea fin qui _papa Giulio_ voluto accettar gli ambasciatori che la
repubblica di Venezia avea proposto d'inviare a rendergli ubbidienza,
persistendo sempre in pretendere prima la restituzion delle terre
occupate da essi Veneziani in Romagna. Ma dacchè vide non valer le
minaccie per muovere quel senato, e che forze mancavano a lui per
sostener le parole: intronato ancora dalle doglianze de' popoli di
Forlì, Imola e Cesena, che, a cagion delle castella del territorio loro
detenute da essi Veneti, pativano grande incomodo e danno; condiscese
infine ad un accordo. Cioè permise a' Veneziani il possesso di Rimini
e Faenza, ed eglino, circa il dì 12 di marzo, restituirono alla Chiesa
romana Porto Cesenatico, Savignano, Tossignano, Santo Arcangelo, e
sei altre terre col loro distretto. Parve contento di questa cessione
il papa, mentre nello stesso tempo divisava dei mezzi per riavere il
resto. Nel dì 3 di febbraio fece egli la promozione di nove cardinali,
e fra essi si contò un altro suo nipote. Sarebbe passato quest'anno
con somma pace in Italia, se i Fiorentini, sempre più accaniti contra
di Pisa, non ne avessero turbata la quiete[350]. Erano i lor disegni
di tornare anche nell'anno presente a dare il guasto alle campagne
pisane; anzi meditavano di andar a mettere il campo a Pisa stessa, per
ultimar quella impresa, o, come essi diceano, per levarsi d'addosso
quella febbre continua. Ma Gian-Paolo Baglione, che era stato condotto
da essi colle sue genti d'arme, allegò scuse di non poter venire; e
proteggendo il gran capitano _Consalvo_ Pisa, si venne a sapere che
anche inviava colà alcune poche fanterie. Ma, quel che maggiormente
dava da pensare ai Fiorentini, era che _Bartolomeo d'Alviano_, persona
di molto ardire, in quel di Roma facea massa di gente, con vantarsi
pubblicamente di voler passare in aiuto de' Pisani, e di condursi
anche sotto Firenze. Per queste cagioni non osarono i Fiorentini di
fare nell'anno presente il solito brutto gioco ai Pisani. Ma eccoti
sul principio di maggio passare l'Alviano colle sue soldatesche pel
Sanese, entrare nel Fiorentino, andarsene dipoi a Piombino: il che
diede tempo ai Fiorentini di accrescere, come poterono, le loro forze.
Scopertosi dipoi che l'Alviano era per condurre le sue squadre a
Pisa verso la metà d'agosto, _Ercole Bentivoglio_ generale delle armi
fiorentine, tenuto consiglio con Marcantonio Colonna, Jacopo Savello
ed altri condottieri, determinò di contrastargli il passaggio. Si
venne perciò a battaglia, in cui restò disfatto l'Alviano, e costretto
di fuggirsene a Siena, con aver perduto più di mille cavalli e molti
carriaggi. Credette allora il popolo di Firenze giunto il beato giorno
di ricuperar Pisa; e, quantunque molti dei saggi ne dissuadessero
l'impresa, pure fu presa la risoluzion di andar sotto quella città. Nel
dì 8 di settembre le artiglierie cominciarono la lor terribile sinfonia
contro di Pisa. Atterrata buona parte delle mura, si venne all'assalto;
ma con tal coraggio si difesero i Pisani, che lo perderono gli
assalitori. Da un'altra parte si fece breccia, e male e peggio riuscì
il secondo tentativo. Perlochè passò loro la voglia di far altre pruove
del proprio valore, e pieni di vergogna se ne tornarono indietro.
E tanto più per aver inteso che dal Consalvo di notte erano stati
introdotti in Pisa trecento fanti. Dopo questo fatto ve ne inviò egli
altri mille e cinquecento: con che tramontarono per ora le speranze del
popolo di Firenze.

Nel dì 25 di gennaio dell'anno presente mancò di vita _Ercole I
duca_ di Ferrara, principe che, dopo avere imparato a sue spese che
pericoloso mestiere sia quel della guerra, avea atteso a conservar
la pace, e ad ingrandire ed abbellir Ferrara con varie fabbriche
e delizie, e a rendere più felici i suoi popoli. Lasciò dopo di sè
tre figli legittimi, _Alfonso_ primogenito, _Ferdinando_ e _Ippolito
cardinale_. Nell'anno precedente aveva egli inviato Alfonso alle corti
di Francia, Spagna ed Inghilterra, acciocchè la conoscenza di que' gran
principi, e de' costumi e governi delle varie nazioni, servisse a lui
di scuola per ben reggere sè stesso e gli altri. Trovavasi Alfonso in
Inghilterra disposto a passare in Ispagna, allorchè, giuntogli l'avviso
della grave malattia del padre, gli convenne affrettare il suo ritorno
a Ferrara, dove fu riconosciuto per duca e signore da tutti i suoi
popoli. Pace bensì godè in quest'anno l'Italia, ma non andò già esente
da altre calamità. Fiero tremuoto si fece sentire con varie scosse
in più giorni in Venezia, Ferrara, Bologna ed altri luoghi, per cui
caddero a terra non poche case, campanili e chiese, e a moltissime
altre si slogarono le ossa; di modo che i popoli si ridussero a dormir
nelle piazze e ne' campi. Non minor flagello fu quello della carestia,
e carestia universale per tutta l'Italia, essendo stato pessimo il
raccolto, di modo che la povera gente fu ridotta a mangiar erbe,
e non pochi morirono per questo. Infermatosi gravemente nel marzo
dell'anno presente _Lodovico XII_ re di Francia, andò a battere alle
porte della morte, ma poi si riebbe. Se moriva, voce comune fu che i
_Veneziani_, uniti col gran capitano e col _cardinale Ascanio Sforza_,
avessero disegnato di cacciare i Franzesi dallo Stato di Milano. Ma
questo cardinale fu cacciato egli fuori del mondo in Roma nel dì 28
del seguente maggio dalla peste, altra calamità che si aggiunse alle
sopraddette.

Nè si dee tacere, come cosa in cui ebbe interesse anche l'Italia,
che nel mese di ottobre restò conchiusa pace fra il _re di Francia_
e _Ferdinando il Cattolico_, il quale dopo la morte della _regina
Isabella_ non usava più che il titolo di re d'Aragona. Erano insorte
liti fra esso re Cattolico e _Filippo arciduca_ suo genero, pretendendo
questi che il suocero non avesse più da ingerirsi nel governo della
Castiglia. Preparavasi infatti esso arciduca per venire di Fiandra in
Ispagna. Ferdinando giudicò bene in tal congiuntura di amicarsi colla
Francia. Ne' capitoli di quella pace si stabilì il di lui accasamento
con _Germana di Foix_, figliuola di una sorella del re di Francia
che portò in dote ciò che restava in man de' Franzesi nel regno di
Napoli. Rinunziò il re Lodovico alle altre sue pretensioni sopra quel
regno, obbligandosi Ferdinando di pagargli in dieci anni settecento
mila ducati d'oro. Restarono con ciò liberi dalla prigionia i baroni
del regno che aveano militato in favore del re Cattolico, e levato il
confisco fatto contro chi avea seguitato il partito franzese.


NOTE:

[349] Pingon. Guichenon.

[350] Buonaccorsi. Guicciardini.




    Anno di CRISTO MDVI. Indizione IX.

    GIULIO II papa 4.
    MASSIMILIANO I re de' Rom. 14.


Meravigliavasi la gente al vedere come _papa Giulio_, personaggio
che in addietro s'era fatto conoscere di pensieri sì vasti e d'animo
torbido, fosse fin qui vivuto con tanta quiete. Cessò questa lor
meraviglia nell'anno presente, perchè esso papa, dopo aver più
volte detto in concistoro di voler nettare la Chiesa dai tiranni,
specialmente mirando a Perugia e Bologna, deliberò di eseguire il suo
disegno[351]. Non volle commettere ad altri questa impresa; ma siccome
papa guerriero si mosse da Roma nel dì 27 di agosto con ventiquattro
cardinali e quattrocento uomini d'armi, avendo già fatti maneggi per
aver soccorsi dal re di Francia, da Ferrara, da Mantova e da Firenze.
In Perugia i _Baglioni_, in Bologna i _Bentivogli_, fattisi capi del
popolo, appoco appoco n'erano divenuti come signori con deprimere
chiunque si mostrava contrario ai loro voleri. Indirizzò Giulio i
suoi passi alla volta di Perugia, dove _Gian-Paolo Baglione_ trovossi
in grande imbroglio, perchè troppo disgustoso era il cedere, troppo
pericoloso il resistere. Nel di lui animo prevalsero i consigli del
duca d'Urbino, sotto la cui fede, arrivato che fu il papa ad Orvieto,
andò colà ad inchinarlo e ad offerirsi umilmente alla di lui volontà.
Fu ricevuto in grazia, con rimetter egli le fortezze e porte di Perugia
in mano del papa, e con promettere di andar seco in Romagna con cento
cinquanta uomini d'arme. Entrò pacificamente il pontefice in Perugia
nel dì 12 di settembre, e ne prese il dominio. Quindi maggiormente
rinforzato dal Baglione, s'inviò alla volta d'Imola; nè parendogli
decoroso il passar per Faenza occupata dai Veneziani, girò per le
montagne del Fiorentino, e andò a posare in Imola, da dove intimò a
_Giovanni Bentivoglio_ di rilasciar Bologna colla minaccia di tutte le
pene spirituali e temporali. Sulla speranza di molte promesse della
protezione del re di Francia s'era il Bentivoglio messo in istato di
difesa. Ma il re, a cui maggiormente premeva per li suoi interessi
di tenersi amico il papa, che di giovare a' suoi raccomandati, mandò
ordine al _signor di Sciomonte_ governator di Milano di assistere con
tutte le sue forze il papa. E in effetto con secento lance ed otto mila
fanti si vide arrivare lo Sciomonte a Castelfranco. Anche il pontefice
avea ricevuto gente dai _Fiorentini_, da _Alfonso duca_ di Ferrara
e da _Francesco marchese_ di Mantova, il quale fu dichiarato capitan
generale dell'esercito pontificio. A sì gagliardo apparato di forze
nemiche s'avvide il Bentivoglio che vano era il ricalcitrare. E però
piuttosto che ricorrere alla clemenza del papa, dalla cui generosità
forse avrebbe potuto ottener maggiori vantaggi, passò nel dì 2 di
novembre al campo franzese ed impetrato di mettere in salvo la sua
famiglia e i suoi mobili per ritirarsi poi sul Milanese, lasciò in
libertà i Bolognesi di trattare col papa. Entrò questi in Bologna con
gran pompa nel dì 11 di novembre, tutto giubilo per sì nobile acquisto.
Morivano di voglia anche i Franzesi d'entrare, non certo per divozione,
in quella grassa città, ed usarono anche della forza; ma il popolo
in armi fece sì buona guardia, che convenne loro restarsene di fuori,
eccettuato lo Sciomonte col suo corteggio, che fu a baciare i piedi al
papa, e riportò, oltre ad un regalo in pecunia per lui, e ad un altro
assai tenue per le sue genti, la promessa di un cappello per _Lodovico
d'Ambosia_ vescovo d'Albi, suo fratello.

Erano entrati in cuor di _Ferdinando il Cattolico_ non piccioli
sospetti contra di _Consalvo gran capitano_, e vicerè per lui nel
regno di Napoli. Nè mancavano invidiosi e malevoli che li fomentavano
ed accrescevano, facendogli credere che Consalvo, colla liberalità
che usava per affezionarsi i regnicoli con discapito del regio
erario, meditasse di usurpare per sè quel regno; ovvero (il che è più
probabile) inclinasse a tenerlo per l'_arciduca Filippo_ suo genero,
il quale aveva assunto il titolo di re di Castiglia. Nel gennaio
dell'anno presente s'era esso arciduca con cinquanta vele e grande
accompagnamento di nobiltà fiamminga inviato per mare alla volta
di Spagna. Battuto da fiera tempesta, fu spinto in Inghilterra, ma,
ripigliato il cammino, sbarcò finalmente in Ispagna. Fu ad incontrarlo
il re Ferdinando, e si trovò maniera di calmare i lor dissapori,
e di conchiudere un accordo fra essi. Ora i suddetti sospetti di
Ferdinando, avvalorati sempre più da qualche disubbidienza di Consalvo,
e massimamente perchè, richiamato colle più affettuose parole, alla
corte di Aragona, egli con varie scuse e pretesti mai non s'era voluto
movere; indussero il re a venir egli in persona a Napoli. Mostravasi
questa sua risoluzione in apparenza nata dal forte desiderio e dalle
vive istanze de' Napoletani di vedere di nuovo il lor sovrano. Ma
l'interno motivo era di assicurarsi che Consalvo, caso che macchinasse
delle novità, non le potesse eseguire, con levargli destramente il
governo. Avvisato Consalvo del disegno del re, spedì persona apposta
in Ispagna per mostrarne il suo contento; e fu allora, seppur non
avvenne più tardi, che Ferdinando colla sua dote primaria, cioè colla
dissimulazione, gli confermò tutti i feudi e le rendite ascendenti a
venti mila ducati d'oro, ch'egli dianzi godeva in regno di Napoli,
e il grado di gran contestabile. Imbarcatosi dipoi, dopo avere
ricevuto nel suo passaggio per mare regali e segni di grande stima
dai Genovesi e Fiorentini, arrivò alle spiagge di Napoli sul fine di
ottobre. Consalvo, ancorchè molti vogliano (ed è ben probabile) che
fosse assai informato e persuaso del mal animo del re verso di lui,
pure con tutto coraggio ed ilarità di volto, affidato forse nella sua
innocenza, andò a presentarsi a lui. Son qui discordi il Guicciardini
e il Giovio. Quegli scrive che andò sino a Genova; e l'altro, secondo
le apparenze, più degno di fede, per avere scritta la Vita di lui, dice
che si portò ad inchinarlo al Capo Miseno presso Napoli. Non potea
Consalvo desiderare accoglimento più dolce e benigno; e finchè il re
si fermò in Napoli, la confidenza in lui fu grande, e nulla chiese
che non ottenesse. Nella sua venuta, per cagion dei venti contrarii
obbligato esso Ferdinando a fermarsi alquanti giorni a Porto Fino,
quivi avea ricevuta la nuova, come _Filippo_ suo genero re di Castiglia
(verisimilmente perchè troppo amico de' lauti conviti) era caduto
infermo in Burgos, e che nel dì 25 di settembre nel fiore della sua età
era passato all'altra vita. Fece questo impensato accidente credere
a molti che Ferdinando fosse per voltare le prore, e tornarsene in
Ispagna a riassumere le sospirate redini della Castiglia. Ma standogli
più a cuore il provvedere ai bisogni di Napoli, colà passò: e poscia
un bel funerale, ma senza lagrime, fece ivi alla memoria dell'estinto
genero.

A chiunque ha letto i precedenti Annali, uopo non è che io ricordi che
la discordia avea sempre in addietro tenuto il principal suo seggio
nella città di Genova. Ora le principali case fra esse, ora i popolari
coi nobili erano in rotta: effetti della superbia, dell'opulenza,
dell'ambizione e di altri malanni in quel popolo, a cui in vivacità
d'ingegno pochi altri d'Italia si possono paragonare. Tutte nondimeno
le lor gare parea che dovessero cessare sotto il dominio e governo
d'un re di Francia, padrone ancora di Milano. Non fu così. Mossosi a
sedizione il popolo contro la nobiltà, andò tanto innanzi il bollore
degli animi, che furono forzati i nobili, cedendo al matto furore del
popolo, di uscire dalla città, con restar perciò saccheggiate le lor
case. Ridotto il governo in mano della plebe più vile, costoro andarono
ad occupar le terre de' Fieschi, e passarono infino ad assediar Monaco,
che era di Luciano Grimaldi. _Filippo di Ravensten_ regio governatore,
dopo aver fatto il possibile per ismorzar questo incendio, veduto che
non vi era più il suo onore in mezzo a tanta disubbidienza, si ritirò,
lasciando buon presidio nel castelletto. Al re _Lodovico XII_ diedero
degli affanni e non poco da pensare sì fatte insolenze, temendo egli
che questa piaga avesse più profonde radici. Infatti, mentre egli era,
secondo lo stile francese, portato a favorir la parte de' nobili,
scoprì che il papa, siccome Savonese di nascita, si era dichiarato
favorevole al partito de' popolari. Diedesi perciò il re a fare
armamento per terra e per mare, affin di rimediare al disordine colla
forza, giacchè a nulla aveano servito le amorevoli insinuazioni e le
minaccie. Nel luglio del presente anno si scoprì anche in Ferrara una
congiura contro la vita del _duca Alfonso_[352]. Era questa tramata
da _don Ferdinando_ suo fratello minore per voglia di regnare, e da
Giulio suo fratello bastardo per ispirito di vendetta, non avendo esso
duca fatto risentimento in occasion d'avere il cardinal d'Este tentato
di fargli cavar gli occhi con barbarie detestata da ognuno. Convinti e
confessi amendue, furono condannati a morte; ma mentre aveano il capo
sotto la mannaia, Alfonso, facendo prevaler la clemenza alla giustizia,
li rimise ad una prigione perpetua. Campò dipoi don Ferdinando sino al
1540; Giulio sino al 1559, in cui riebbe la libertà.


NOTE:

[351] Buonaccorsi. Guicciardini. Panvinius. Raynaldus, Annal.
Ecclesiast.




    Anno di CRISTO MDVII. Indizione X.

    GIULIO II papa 5.
    MASSIMILIANO I re de' Romani 15.


Trattenevasi _papa Giulio_ in Bologna, ma non assai contento al vedere
non ben per anche assodato il dominio suo in quella città, perchè i
Bentivogli si fermavano nello Stato di Milano. Ne fece doglianze col
_re Lodovico_, il quale si alterò non solo per questo, ma ancora perchè
esso papa non avea restituiti i suoi benefizii al protonotario, figlio
di Giovanni Bentivoglio, ancorchè la facoltà di dimorar nel Milanese ai
Bentivogli, e la restituzione suddetta fossero state dianzi accordate
dal medesimo papa. Crebbe lo sdegno di Giulio dacchè intese risoluto il
re di procedere coll'armi contra di Genova; laonde, senza più attendere
il concerto fatto col re di abboccarsi seco, allorchè egli fosse venuto
in Italia, nel dì 22 di febbraio si partì da Bologna, e s'inviò alla
volta di Roma. Pria nondimeno di abbandonar quella città, ordinò che
si rifacesse alla porta di Galiera una fortezza, col pretesto consueto
della sicurezza della città, ma infatti per tenere in briglia quel
popolo: due azioni che rincrebbero non poco, la prima agli amici de'
Bentivogli, e l'altra ad ognun di que' cittadini. Arrivò il papa a Roma
nel dì 27 di marzo, dove tutto si applicò ai maneggi d'una forte lega
contro i Veneziani, per ricuperar le città da loro occupate in Romagna.
E perciocchè i Bentivogli nell'aprile seguente fecero un tentativo
per rientrare in Bologna; e veniva lor fatto, se _Ippolito cardinal di
Este_ non si opponeva: nel dì primo di maggio fu diroccato il palazzo
di essi Bentivogli in Stra' San Donato, che era de' più belli d'Italia
di que' tempi. Crebbe nell'anno presente il tumulto di Genova[353].
Perchè fu forzato quel sedizioso popolo dai Franzesi a ritirarsi
dall'assedio di Monaco, senza più rispettare la maestà e padronanza
del re Lodovico, creò doge Paolo da Novi, tintore di seta, uomo della
feccia della plebe, e venne ad un'aperta e total ribellione: tutto
pazzamente fatto, perchè niun v'era che lor facesse sperar soccorso per
sostenere un sì ardito disegno. Per quanto il _cardinal del Finale_,
cioè Carlo del Carretto, gli esortasse ad implorare il perdono, di
cui si faceva egli mallevadore, crebbe la loro ostinazion sempre più.
Il re Lodovico, che a sue spese avea imparato qual differenza vi
sia tra il fare in persona la guerra e il commetterla ai capitani,
passato in Italia, si fermò ad Asti; e, dacchè ebbe fatto venir per
mare molti legni armati, si mosse verso il fine d'aprile coll'esercito
di terra per passare il Giogo. Poca resistenza potè fare alla di lui
possanza lo sforzo dei popolari di Genova, di modo che inviarono ad
offerirgli l'ingresso nella città; ed egli, nel dì 28 di esso mese,
colla spada nuda in mano, senza volere che si parlasse di patti, vi
entrò. Contuttociò non pensò il buon re ad imitare i tiranni, ma sì
bene a seguir l'esempio de' saggi ed amorevoli principi, che mai non
si dimenticano d'esser padri, ancorchè i sudditi si scordino d'essere
figli. Mise buona guardia alle porte della città, affinchè gli Svizzeri
e venturieri non vi entrassero e mettessero tutto a sacco. Trovati gli
anziani inginocchiati e dimandanti misericordia, rimise la spada nel
fodero, contentandosi poi di mettere al popolo una taglia di trecento
mila scudi, da pagarsi in 14 mesi, con rimetterne da lì a poco cento
mila. Ordinò la fabbrica di una fortezza al Capo del Faro, e, dopo
aver fatta giustizia di alcuni, e data nuova forma a quel governo, nel
dì 14 di maggio se ne tornò in Lombardia, dove licenziò l'esercito
per quetare i sospetti insorti in varii potentati. Bramava egli di
ripassare in Francia, ma perchè udì vicina la partenza di _Ferdinando
il Cattolico_ da Napoli, che desiderava di seco abboccarsi in Savona,
si fermò ad aspettarlo.

Dalle lettere de' suoi ministri d'Aragona e dalle istanze di _Giovanna_
sua figlia regina di Castiglia, veniva esso re Cattolico sollecitato
a tornarsene in Ispagna, per ripigliare il governo anche della stessa
Castiglia; perciocchè Giovanna dopo la morte del marito arciduca,
tanto dolore provò di tal perdita che s'infermò in lei non meno il
corpo che la mente. E intanto i due suoi figliuoli, _Carlo_ che fu
poi imperadore, e _Ferdinando_, per la loro età non erano peranche
atti al comando. Dopo aver dunque il re Ferdinando lasciate molte
buone provvisioni in Napoli e pel regno, e mutati tutti gli uffiziali
messi nelle fortezze da Consalvo, nel dì 4 di giugno sciolse le vele
verso ponente colla regina sua consorte, e senza volersi abboccare col
papa, che si era portato ad Ostia per questo, continuò il suo viaggio.
Obbligato da venti contrarii prese porto in Genova, e poscia nel dì
28 di giugno arrivò a Savona, accolto con gran pompa e finezze dal re
Cristianissimo, ma con aver prima esatte buone sicurezze per la sua
persona. Furono per quattro giorni in istretti e segreti ragionamenti,
dimenticate le precedenti nemicizie, siccome conveniva a principi
d'animo grande[354]. Avea Ferdinando, colle maggiori dimostrazioni di
benevolenza e promesse di vantaggi, menato seco da Napoli anche il gran
capitano _Consalvo_. Non si saziò il re Lodovico di mirare ed onorare
un personaggio che con tante pruove d'accortezza e valore avea tolto
a lui un regno; impetrò ancora da Ferdinando che questo grand'uomo
cenasse alla medesima tavola, dove erano assisi essi due re e la
regina. Sì graziosa finezza del re franzese verso di Consalvo ad altro
non servì che ad accrescere le gelosie nella testa spagnuola del re
Cattolico. In fatti, siccome avvertirono il Giovio e il Guicciardino,
quello fu l'ultimo giorno della gloria di Consalvo; imperocchè, giunto
in Ispagna, non potè mai ottenere il grado di gran mastro de' cavalieri
di San Iago, per cui gli aveva il re impegnata la parola. Insorsero
anche altri dissapori e contrattempi, per cagion dei quali mai più di
lui si servì il re nè in affari politici, nè in militari. Mancò di
vita Consalvo nel dì 2 di dicembre nel 1515; nè lasciò il re a lui
morto di far quegli onori che in vita gli avea negato, con ordinare
che dappertutto gli fossero celebrati sontuosi funerali: ricompensa ben
meschina ad uomo di tanto merito. Stette poi poco a tenergli dietro lo
stesso Ferdinando, siccome dirassi al suo luogo e tempo.


NOTE:

[352] Antichità Estensi, Par. II.

[353] Agostino Giustiniani. Senarega. Guicciardini.




    Anno di CRISTO MDVIII. Indizione XI.

    GIULIO II papa 6.
    MASSIMILIANO I re de' Rom. 16.


L'anno fu questo in cui i principali potentati dell'Europa meridionale
si unirono per atterrar la potenza della _repubblica veneta_,
sfoderando cadauno sì le recenti che le rancide pretensioni loro sopra
la Terra ferma posseduta da essi Veneti. Ma prima di questo fatto
avvenne che _Massimiliano re de' Romani_ si era messo in pensiero di
calare in Italia, non tanto per prendere, secondo il rito dei suoi
predecessori, la corona e il titolo imperiale in Roma, quanto per
ristabilire i diritti dell'imperio germanico in queste provincie, e
recare a Pisa, continuamente infestata da' Fiorentini, quel soccorso
che tante volte promesso e non mai eseguito, fece poi nascere il
proverbio del _Soccorso di Pisa_[355]. Chiesto a' Veneziani il passo
e l'alloggio per quattro mila cavalli, ebbe per risposta da quel
senato, che s'egli volea venir pacificamente e senza tanto apparato
d'armi, l'avrebbono con tutto onore ben ricevuto; ma che apparendo con
tanto armamento diversi i di lui disegni, non poteano acconsentire
al suo passaggio. A questa risoluzione de' Veneziani diede maggior
fomento _Lodovico XII_, re di Francia, che con esso loro era in lega,
perchè troppo si era divolgato, non mirare ad altro i movimenti di
Massimiliano, che a spogliar lui dello Stato di Milano in favore
dell'abbattuta casa Sforzesca. Per questo rifiuto e per altri motivi
sdegnato Massimiliano, circa il fine di gennaio col marchese di
Brandeburgo mosse lor guerra dalla parte di Trento, dove i Veneziani
possedevano Rovereto, tentando di aprirsi per le montagne un passaggio
verso Vicenza. Poscia con altre forze entrò nel Friuli, e s'impadronì
di Cadore con altri luoghi. Abbondava allora l'Italia di valenti
capitani, e il senato veneto non fu lento a sceglierne i migliori, e ad
ingrossarsi di gente. _Niccolò Orsino_ conte di Pitigliano, generale,
fu spedito con _Andrea Gritti_ provveditore a Rovereto, _Bartolomeo di
Alviano_, altro generale, con _Giorgio Cornaro_ alla difesa del Friuli.
Mosso a questo rumore il re di Francia, per sospetto che la festa fosse
fatta per lo Stato di Milano, ordinò anch'egli a _Carlo d'Ambosia_
signor di Sciomonte, governatore di Milano, di accorrere in aiuto
de' Veneziani insieme col famoso maresciallo di Francia _Gian-Giacomo
Trivulzio_.

Seguirono molte baruffe e saccheggi sul Trentino, e in que' contorni,
ma non di conseguenza, perchè i Franzesi teneano ordini segreti di
attendere alla difesa, e non alla offesa, per non irritar maggiormente
Massimiliano. Così non fu dalla parte del Friuli. L'animoso Alviano,
entrato nella valle di Cadore, e messi in rotta i Tedeschi, nel dì 23
di febbraio, cioè nell'ultimo giovedì di carnevale, ebbe a patti quel
castello. Nel dì seguente pose il campo a Cormons, castello assai ricco
e forte di sito, che ricusò di rendersi. Si venne all'assalto e alla
scalata, che costò molto sangue agli aggressori, e fra gli altri vi
perì Carlo Malatesta, giovane amatissimo nell'esercito, e di grande
espettazione. Il Guicciardino e il Bembo mettono la di lui morte sotto
Cadore; la Cronica veneta manoscritta, che presso di me si conserva,
scritta da chi si trovò presente a tutta la seguente guerra, il fa
morto sotto Cormons. Ebbe poi l'Alviano a patti quel castello, e per
rallegrare i suoi soldati, loro lasciollo in preda. Quindi si spinse
addosso a Gorizia, e in quattro giorni che le batterie giocarono,
ridusse nel dì 28 di marzo quel presidio a renderla. Di là si inviò
per istrade disastrose a Trieste, città molto mercantile e popolata, il
cui distretto fu in breve messo tutto a saccomano. Posto l'assedio per
terra, secondato da una squadra di navi venete per mare, fu anch'essa
obbligata a capitolare la resa, salvo l'avere e le persone. Lo stesso
avvenne a Porto Naone e a Fiume. Allora fu che Massimiliano, al vedere
andar ogni cosa a rovescio delle sue speranze, crescere il pericolo
suo, cominciò dalla parte di Trento a trattar di tregua, la quale nel
dì 30 d'aprile fu conchiusa per tre anni fra esso re dei Romani e i
Veneziani, senza voler aspettar le risposte del re di Francia.

Si rodeva di rabbia Massimiliano contra de' Veneziani, per essere
uscito con tanta vergogna e danno dal preso impegno, essendo restati
in man d'essi i luoghi occupati. Al che si aggiunse ancora il suono
di alcune canzoni satiriche pubblicate in Venezia contra di lui.
Mostravasi parimente mal soddisfatto dei Veneti il re Lodovico per
l'accordo seguito senza consentimento suo con Massimiliano. Ciò servì
poscia a riunir segretamente gli animi di questi due potentati contro
la repubblica veneta; e tanto più, perchè nelle lor massime concorreva
il pontefice, acceso di somma voglia di ricuperar le città della
Romagna, e che perciò maggiormente accendeva il fuoco altrui. Sotto
dunque lo specioso titolo di acconciar le differenze vertenti fra
Massimiliano e il duca di Gueldria patrocinato da' Franzesi, _Giorgio
d'Ambosia cardinale_ di Roano, personaggio di grande accortezza, primo
mobile della corte di Francia e legato del papa, passò a Cambrai,
per trattar ivi di lega con _Margherita vedova duchessa di Savoia_,
munita d'ampio mandato da Massimiliano suo padre. Al qual congresso
intervenne ancora, col pretesto di accelerar la pace, l'ambasciatore di
_Ferdinando il Cattolico_, principe che forse fu il primo a promuovere
questa alleanza. Nel dì 10 di dicembre fu segnata la suddetta lega
offensiva contro la repubblica di Venezia, in Cambrai fra _Massimiliano
Cesare_, _Lodovico re_ di Francia, e _Ferdinando re_ d'Aragona, e
per parte ancor di _papa Giulio II_, ancorchè il cardinal di Roano
non avesse mandato valevole a tal atto. Fu insieme lasciato luogo di
entrarvi a _Carlo duca di Savoia_, ad _Alfonso duca di Ferrara_ e a
_Francesco marchese di Mantova_, i quali a suo tempo vi si aggiunsero
anch'essi; e fu questa non meno ratificata dai principali contraenti,
che dal papa nel marzo dell'anno seguente. Per ingannare il pubblico,
altro non si pubblicò allora, se non la concordia ivi stabilita fra
Massimiliano e Carlo suo nipote dall'un canto, e il duca di Gueldria
dall'altro, e si tenne ben segreta la macchina preparata contra de'
Veneziani. Le pretensioni di queste potenze erano, per conto del
_pontefice_, di ricuperar le città di Ravenna, Cervia, Rimini e Faenza,
occupate le prime un pezzo fa, ed ultimamente le altre. L'autore
della bella storia franzese della Lega di Cambrai, creduto da molti
il cardinale di Polignac, vi aggiugne ancora Imola e Cesena, quasi
che ancor queste fossero in mano de' Veneziani, il che non sussiste.
La verità nondimeno è, che negli atti di essa lega, dati alla luce da
più d'uno, e in questi ultimi anni dal signor Du-Mont nel suo Corpo
Diplomatico, si leggono anche le suddette due città per negligenza del
cardinal di Roano. Pretendeva _Massimiliano_, chiamato ivi _imperadore
eletto_, le città di Verona, Padova, Vicenza, Trivigi e Rovereto, il
Friuli, il patriarcato di Aquileia, coi luoghi occupati nell'ultima
guerra. Così _Lodovico re_ di Francia intendeva di riacquistare
Brescia, Crema, Bergamo, Cremona e Ghiaradadda, ch'erano una volta
pertinenze del ducato di Milano, quasi che la repubblica veneta non le
possedesse da gran tempo in vigore di legittimi trattati. Finalmente
il _re Cattolico_ volea riavere i porti del regno di Napoli, già
impegnati ai Veneziani dal re Ferdinando, figlio d'Alfonso I, cioè
Trani, Brindisi, Otranto e Monopoli nel golfo Adriatico. Delle altre
condizioni di questo trattato non occorre ch'io parli, se non che per
disobbligar Cesare dal fresco giuramento della tregua di tre anni, fu
creduto sufficiente che il papa fulminasse a suo tempo un interdetto ed
altre censure orribili contro i Veneziani, se in termine di quaranta
giorni non restituivano le terre della Chiesa: dopo il qual tempo
richiedesse di assistenza lo eletto imperadore, come avvocato della
Chiesa Romana.

Diede fine in quest'anno al suo vivere e a' suoi affanni _Lodovico
Sforza_, soprannominato il Moro, già duca di Milano, dopo aver avuto
tempo di far buona penitenza in carcere de' suoi trascorsi peccati.
E siccome in que' tempi troppo era familiare il sospetto de' veleni,
corse anche voce ch'egli per questa via fosse giunto al termine de'
suoi giorni, ma senza apparire alcun giusto motivo di abbreviargli la
vita. Nel giugno eziandio dell'anno presente tornarono i Fiorentini a
dare il guasto alle biade dei Pisani, con giugnere sino alle mura della
città. Questo tante volte replicato flagello estenuò talmente le forze
del popolo pisano, che sarebbe oramai stato facile ad essi Fiorentini
di ridurlo a rendersi, se non si fossero ritenuti per li riguardi che
aveano al re di Francia e al re Cattolico, cadaun de' quali volea far
mercatanzia di quella città: cioè esigea di grosse somme, se ne doveano
permettere l'acquisto. Diedero inoltre essi Fiorentini un altro guasto
a buona parte del Lucchese, perchè non cessava quel popolo di mandar
soccorsi a Pisa.


NOTE:

[354] Giovio. Guicciardino. Mariana, De Reb. Hispan.

[355] Continuator Sabellici. Guicciardino. Istoria Veneta MS.




    Anno di CRISTO MDIX. Indizione XII.

    GIULIO II papa 7.
    MASSIMILIANO I re de' Rom. 17.


Di grandi avventure o, per dir meglio, disavventure fu ben gravido
l'anno presente in Italia. Non si potè tener così occulto il trattato
conchiuso in Cambrai, che non traspirasse al senato veneto; e tanto
più all'osservare i grandi armamenti che si faceano in più parti. Si
cominciarono perciò molti consigli in Venezia per provvedere a turbine
sì minaccioso. Trovavasi certamente allora la repubblica veneta nel più
bell'auge della sua fortuna. Per l'Istria, per la Dalmazia, in Candia,
in Cipri, e in altre parti del Levante si stendea la sua potenza. Uno
de' più fertili e ricchi pezzi dell'Italia era sotto il suo dominio.
La sola meravigliosa e sì popolata città di Venezia potea dirsi un
emporio di ricchezze tanto del pubblico che de' privati, a cagione del
gran commercio che da più secoli faceano i Veneti per mare, della gran
copia delle lor navi, del dovizioso loro arsenale che non avea pari
in Europa. Colà si portavano le merci dell'Oriente, e particolarmente
le specierie, che si distribuivano poi per la maggior parte delle
città dell'Italia, Germania e Francia. Immenso era questo guadagno,
se non che solamente circa questi tempi cominciò a calare, per avere
i Portoghesi trovato il passaggio per mare alle Indie Orientali, e
sempre più s'andò sminuendo da lì innanzi per l'industria d'altre
potenze marittime che passano oggidì a dirittura nelle stesse Indie.
Chi vuol avere un saggio delle ricchezze che nel secolo decimoquinto
colavano in quella potente città, non ha che da leggere una parlata
fatta nell'anno 1421, dal doge _Tommaso Mocenigo_, e registrata nella
Cronica Veneta di Marino Sanuto da me data alla luce[356]. Perciò al
bisogno grandi erano le forze di quella repubblica non meno in mare che
per terra; grande ancora il coraggio, la fedeltà, l'unione. Soprattutto
la saviezza, dote inveterata in quel senato, presedeva ai lor consigli;
e per le buone e puntuali paghe che dava essa repubblica, facilmente
correvano a lei le genti d'armi e i bravi condottieri de' quali allora
abbondava l'Italia. Tentarono bensì i Veneziani coll'offerta di Faenza,
e fors'anche di Rimini, di placare il pontefice. Fecero altri tentativi
presso Cesare e presso il re Cattolico: tutto indarno, perchè niun
d'essi credette compatibile col suo onore il recedere dal pattuito
nella lega. Si accinsero dunque animosamente i Veneti ad accrescere
le lor forze, risoluti alla difesa, e misero insieme un esercito di
due mila e cento lancie, ossia d'uomini d'arme, di mille cinquecento
cavalli leggieri italiani, di mille e ottocento stradioti greci, e
di dieciotto mila fanti da guerra, a' quali aggiunsero ancora dodici
mila altri fanti delle cernide de' contadini. La Cronica scritta
a penna di autore Anonimo Padovano, ma contemporaneo, la qual si
conserva presso di me, riferisce il nome di tutti i capitani[357];
e poi confessa che almeno secento di questi uomini d'arme erano vili
famigli, perchè scelti in fretta, ed essere stati que' contadini più
atti al badile e all'aratro, che a' fatti di guerra. Poteano questi
nondimeno servire per guastatori, e per fianco ai presidiarii, secondo
le occorrenze. Oltre a ciò, gran preparamento si fece di legni armati
per mare, e ne' fiumi, e nel lago di Garda. Condussero ancora alcuni
della casa Orsina e Savella, e _Fracasso da San Severino_, condottieri
di molta gente d'armi. Ma il papa impedì loro il venire. Fu anche
impedito il passo a Giovanni conte di Comania, a Michele Frangipane
e a Bothandreas capitano della Liburnia, che doveano condurre mille
e cinquecento cavalli. Chiamati in consiglio _Bartolomeo d'Alviano_
e il _conte di Pitigliano_, generali delle lor armi, per intendere i
lor sentimenti, l'ultimo d'essi, come più vecchio, fu di parere che
si fortificassero le città di Terra ferma, e provvedute che fossero
di buon presidio, si stesse alla difesa, menando la cosa in lungo,
per li vantaggi che poteano venire dal guadagnar tempo contra una lega
facile a disciogliersi per varii avvenimenti[358]. Giudicò all'incontro
l'Alviano, che si avesse ad uscire in campagna, prima che fosse calato
in Italia col preparato nuovo esercito il re Lodovico, meglio essendo
il far la guerra in casa altrui, che l'aspettarla nella propria; e
potendo anche avvenire che si prendesse qualche città dello Stato di
Milano, la cui conquista frastornasse i primi disegni de nemici. Prese
il senato un partito di mezzo, cioè ordinò che l'esercito non passasse
l'Adda, ma si tenesse in que' contorni. Nel mese d'aprile attaccatosi
il fuoco nell'arsenale di Venezia, ne bruciò gran parte colla perdita
di dodici corpi di galee sottili, e di molte monizioni. Da lì a
pochi giorni a cagion d'un fulmine si bruciò la rocca del castello di
Brescia con tutta la polve da fuoco e tutte le munizioni. Cadde ancora
l'archivio della repubblica: avvenimenti che dalla gente superfiziale
furono presi per preliminari e presagi di maggiori sciagure.

Arrivarono di Francia in Italia nella primavera di quest'anno mille
e ducento lancie, due mila cavalli leggeri, sei mila fanti Svizzeri,
e sei altri mila Guasconi e Piccardi, che si unirono con cinquecento
lancie, mille arcieri ed otto mila fanti, che erano nello Stato di
Milano. Giunse molto più tardi anche lo stesso re Lodovico col duca
di Lorena e copiosa nobiltà franzese. Nel dì 5 d'aprile ebbe ordine
_Carlo d'Ambosia_ signor di Sciomonte, di dar principio alla danza con
una scorreria. Passato l'Adda a Cassano, prese Treviglio, Rivolta, ed
altre castella, mettendo a sacco il territorio. Nello stesso tempo
_Francesco Gonzaga_ marchese di Mantova, entrato nella lega, assalì
il Veronese, ma fu respinto da Bartolomeo d'Alviano. Prese eziandio
Casal Maggiore, ma gli convenne abbandonarlo. In questo mentre fulminò
il papa interdetti ed orribili censure contro i Veneziani, e diede
principio anch'egli alle offese. _Francesco Maria della Rovere_,
nipote d'esso papa, già divenuto duca d'Urbino per la morte del _duca
Guidubaldo_, e generale dell'esercito pontificio, corse sul Faentino,
ed assediò Brisighella, dove perirono fra soldati e abitanti più di due
mila persone: e fu dato il sacco alla misera terra, con trattar chiese
e donne come avrebbono fatto i Turchi. Ebbe esso duca anche il castello
di Russi, e di là andò a mettere il campo a Ravenna, città creduta
allora inespugnabile per le tante fortificazioni fattevi da' Veneziani.
Dacchè si furono i Franzesi impadroniti di Treviglio, il _conte di
Pitigliano_ generale primario dell'armata veneta, che s'era postato
a Pontevico, si affrettò a raunar le sue genti, e mossosi contro i
nemici, gli obbligò a ritirarsi di là dall'Adda. Ricuperati alcuni dei
luoghi perduti, perchè un buon presidio franzese tenea saldo Treviglio,
convenne adoperar le artiglierie, e venire all'assalto. Lo sostennero
i Franzesi, ma provata la risolutezza degli aggressori, e perduta la
speranza di soccorso, appresso si renderono prigioni. Dionisio de'
Naldi capitano della compagnia de' Brisighelli, che innanzi agli altri
era stato all'assalto, inviperito ancora per le disgrazie della sua
patria, ottenne il sacco dell'infelice terra. Neppur ivi tralasciato
fu alcuno sfogo dell'empietà, della crudeltà e della libidine, con
rivolgersi nondimeno in grave danno dell'armata veneta siffatta
barbarie, perciocchè non poterono i capitani ritener gran copia d'altri
soldati, che non corresse a cercar ivi bottino, di maniera che per
farli uscire di là, si ricorse al brutto ripiego di attaccare il fuoco
alla terra, la quale, dianzi ricca ed amena, si ridusse all'ultima
miseria. Di questo scompiglio profittando il re Lodovico, potè a
man salva far transitare tutto il suo esercito per li ponti che avea
sull'Adda a Cassano.

Furono a vista le due potenti armate, e il re non sospirava che di
venir ad un fatto d'armi: lo che non meno era desiderato e proposto
dall'_Alviano_ governatore del campo veneto, ed uomo assai caldo.
Ma il saggio conte di Pitigliano stette costante in sostenere che il
meglio era di temporeggiare, e vincere colla spada nel fodero, oppure
di aspettar buona congiuntura per assalirli. Vedutosi dal re, che
neppur colla sfida inviata potea tirare i Veneziani ad un conflitto,
s'inviò in ordine di battaglia dietro l'Adda per la via che conduce a
Pandino. La vanguardia era guidata da _Gian-Giacomo Trivulzio_, celebre
capitano di questi tempi. Il re con lo Sciomonte era nel mezzo. Il
_signor della Palissa_ conducea la retroguardia. Similmente si mosse
l'armata veneta, e per altro cammino andò fiancheggiando la nemica.
L'Alviano guidava la vanguardia, il conte di Pitigliano il corpo
di battaglia, e Antonio de' Pii coi legati veneti la retroguardia.
O per accidente delle strade, o per industria dei Franzesi, tanto
s'avvicinarono i due eserciti, che l'Alviano, quando men sel pensava,
si trovò necessitato a menar le mani, e si venne ad un terribil fatto
di armi nel dì 14 di maggio, due miglia lungi da Pandino, in luogo
appellato l'Agnadello. Con sommo valore si combattè da ambe le parti.
Ma non passarono tre ore, che toccò la vittoria ai Franzesi. Circa
dieci mila restarono morti sul campo, i più nondimeno italiani. V'ha
chi dice otto, e chi solamente sei mila, secondo il costume dell'altre
battaglie. Slargò ben la bocca il Buonaccorsi con dire uccisi quindici
mila e più de' Veneziani. L'Alviano, ferito in volto, restò prigione,
e solamente dopo tre anni fu rimesso in libertà. La strage fu nella
fanteria veneta, perchè la cavalleria non tenne saldo. Rimasero padroni
i Franzesi del campo, di molta artiglieria, insegne e munizioni. Più
strano è il trovar qui discordia fra gli scrittori in un punto di
somma importanza: cioè, se crediamo al Guicciardino[359], il conte di
Pitigliano _colla maggior parte si astenne dal fatto di arme_, o perchè
già vide disperato il caso per la rotta dell'Alviano, o per isdegno
contra di lui per avere, contro l'autorità sua, preso a combattere.
Fra Paolo dei Cherici carmelitano veronese, che fiorì in questi tempi,
e condusse la sua Storia manoscritta sino al 1537, scrive[360], che
esso conte e i provveditori veneti, sbaragliato che fu l'Alviano,
vergognosamente se ne fuggirono. L'autore Anonimo Padovano della
Storia Veneta sopraccitata asserisce[361] che il Pitigliano entrò
colle sue schiere nel fatto d'armi, e gli convenne voltar le spalle.
Lo che vien confermato da un'altra Storia veneta manoscritta, il cui
autore veneziano pretende[362] che alcuni capitani italiani usassero
tradimento, conchiudendo infine che il Pitigliano con pochi si salvò
a Caravaggio. Il Bembo[363] e Pietro Giustiniano[364] passano sotto
silenzio questo punto. Ben pare che se il Pitigliano fosse stato colle
mani alla cintola in sì gran bisogno, si sarebbe tirato addosso un
rigoroso processo.

Certo è che tutto l'esercito franzese unito combattè, laddove il
Pitigliano arrivò a combattere solamente dappoichè l'Alviano era in
rotta. Se unita tutta l'armata veneta fosse stata a fronte de' nemici,
poteva essere diverso il fine di quella giornata.

Dappoichè il re Luigi ebbe solennizzata in più forme questa vittoria,
appellata dipoi di Ghiaradadda, e ordinato che ivi si fabbricasse una
Chiesa col titolo di santa Maria della Vittoria, non perdè tempo a
profittare di sì buon vento. Impadronissi di Caravaggio e di tutta la
Ghiaradadda; e giacchè era corso il terrore per tutte le città venete,
poco stette a rendersegli Cremona, per opera di Soncino Benzone, di
cui troppo s'erano fidati i Veneziani. Appresso vennero i Cremonesi
alla divozion de' Franzesi, e da lì a qualche tempo anche la fortezza.
Altrettanto fece Bergamo. La nobiltà parimente e il popolo di Brescia,
veggendo imminente l'assedio, e prevedendo la propria rovina, al primo
comparir delle armi franzesi, mandarono al re le chiavi della loro
città, giacchè aveano dianzi ricusato di ricevere dentro il presidio
veneto. Cavalcò dipoi il re al forte castello di Peschiera, dove
il Mincio esce dal lago, e, fatta colle artiglierie buona breccia,
si venne all'assalto. Stanchi finalmente i cinquecento fanti che
erano ivi di presidio, più volte fecero segno di volersi rendere,
ma non esauditi, furono infine tagliati tutti a pezzi dai Franzesi,
entrati colà a forza d'armi. Pietro Giustiniano, il Guicciardino e il
Buonaccorsi scrivono che Andrea Riva provveditor veneto vi fu impiccato
ai merli col figliuolo. Con questa barbarie turchesca si facea la
guerra in que' tempi da' principi cristiani. Avrebbe anche potuto il re
Luigi passare il Mincio, e insignorirsi di Verona, perchè quel popolo,
sull'esempio de' Bresciani, non avea voluto ammettere la guarnigion
destinata dai Veneziani. Ma perchè il paese di là dal Mincio era
riserbato a Massimiliano Cesare, non se ne volle ingerire. Per tante
calamità, e perchè riparo non v'era alla diserzion continua delle poche
milizie che s'erano salvate somma era la costernazione in Venezia. Il
creduto migliore ripiego, a cui s'appigliò quel saggio Senato, fu di
tentare ogni via per placare il _papa_, _Cesare_ e il _re Cattolico_,
giacchè si scorgea inesorabile il re Cristianissimo. Diedero dunque
ordine ai cittadini di Verona e Vicenza di rendersi a Massimiliano,
subitochè si presentassero l'armi, senza fargli resistenza. Altrettanto
fecero sapere a' loro uffiziali esistenti in Faenza, Rimini, Cervia
e Ravenna, che rendessero quelle città; e ciò prima che spirassero
i giorni prescritti nel monitorio. Questi ordini furono eseguiti,
eccettochè per la rocca di Ravenna, che tenne forte, e infine o per
comandamento del Senato, o per mancanza di vettovaglie, venne in potere
del papa. Un brutto esempio di fede violata si vide allora, perchè i
governatori veneti di quella città, contro le capitolazioni, furono
ritenuti prigioni. Il duca d'Urbino entrò in possesso di quelle città,
e le guarnigioni si ritirarono a Venezia. Ai ministri del re Cattolico
nel regno di Napoli s'arrenderono poi le città che i Veneziani
possedeano ivi sulle spiaggia dell'Adriatico: del che contento il re
più non s'impacciò in guerra contro di loro. Quanto a _Massimiliano
Cesare_, mirabil era la negligenza sua in questo frangente, raunando
egli assai lentamente il suo esercito in Trento. Venne finalmente
quel dì, in cui il vescovo di quella città ebbe ordine di calare in
Lombardia con un corpo di gente. Se gli diedero tosto Verona e Vicenza.
Mandato un araldo anche a Padova, che non avea voluto ricevere le genti
d'arme de' Veneziani, quel popolo a' dì 4 di giugno consegnò la città
a Leonardo Trissino, che vi andò per parte dell'imperadore con soli
trecento fanti tedeschi. Anche la nobiltà di Trivigi mandò ambasciatori
a Padova ad offerir la città al re dei Romani; ma quegli uffiziali
affaccendati in rubare, e in bere il buon vino, tanto tardarono, che
sollevatosi in Trivigi un certo Marco Calegaro, gridando: _Viva San
Marco_, mosse la plebe contra de' nobili, diede il sacco agli Ebrei,
e tempo a' Veneziani di spedir colà ottocento fanti che quetarono il
tumulto, e tennero salda la città, molti de' cui nobili furono mandati
a provar cosa fossero i camerotti di Venezia.

Nella lega di Cambrai era entrato anche _Alfonso_ duca di Ferrara, e
per maggiormente animarlo il papa l'avea nel dì 19 d'aprile creato
gonfaloniere della Chiesa romana[365]. Mandò egli, nel dì 10 di
maggio, trentadue pezzi di artiglieria al campo della Chiesa, ch'era
sotto Ravenna. Poscia uscito colle sue genti in campagna, nel dì 30 di
quel mese s'impadronì di Rovigo e di tutto il suo Polesine, e poscia
d'Este, Montagnana e Monselice, antichi retaggi della Casa d'Este.
Così Cristoforo Frangipane prese nell'Istria alcune castella de'
Veneziani; ed il duca di Brunswich s'impadronì di Feltre e di Belluno
con varie terre del Friuli. Tutto insomma era in conquasso il dominio
veneto in terraferma. Per tanta confusione e tracollo delle cose
sue volle il senato veneto tentar, se potea, di raddolcir l'animo di
Massimiliano Cesare: al qual fine gl'inviarono _Antonio Giustiniano_
con ordine di fare ed esibir tutto, purchè potesse rimuoverlo dal
continuar le offese. Leggesi nella Storia del Guicciardino la parlata
d'esso oratore, piena di tanta umiltà, che sembrando piuttosto viltà
a chi visse parecchi anni dopo quello storico, la giudicarono una mera
invenzione di lui, come son tante altre concioni, fatture del solo suo
ingegno, ancorchè egli scriva di aver tradotta questa dal latino, nel
qual linguaggio fu recitata dal Giustiniano. Io non entrerò in questa
disputa, per cui si son molto scaldati vari autori, come diffusamente
si può vedere nella Storia franzese della Lega di Cambrai. Solamente
dirò, che lo stesso Bembo attesta, dato ordine al Giustiniano di
procurare la pace con qualsivoglia dura condizione, e di riconoscere
da Cesare qualunque terra dell'impero che la repubblica possedesse in
Friuli e Lombardia. Questa ambasciata, ossia che seguisse dopo tante
perdite, come vuole il Guicciardino, oppure prima, secondochè s'ha dal
Bembo, credendo altri, che due volte il Giustiniano fosse inviato a
Massimiliano, a nulla servì. Perciò il senato veneto, non obbliando
l'antica sua generosità, diedesi a fare ogni possibile sforzo per
accrescere il quasi annichilato esercito suo. Vennero a Venezia i
presidii, che abbandonarono la Romagna e il regno di Napoli; giunsero
dall'Istria, Albania e Dalmazia non poche schiere di gente bellicosa;
e il conte di Pitigliano generale, coll'esibir grosso ingaggiamento,
trasse alle sue bandiere assaissimi soldati italiani, di maniera che si
mise insieme un esercito capace di campeggiare. Intanto i _cardinali
Grimani _e _Contarino_ aveano fatti buoni uffizii in Roma presso il
papa, facendo conoscere che la repubblica coll'avere restituite le
città della Romagna entro il termine dei ventiquattro giorni prescritti
dal monitorio, non era incorsa nelle censure; e parve loro di scoprire
qualche buon raggio di animo mitigato del pontefice: del che avvisato
il senato, mandò tosto a Roma ambasciatori con isperanza di guadagnar
molto più con questa sommessione. Non furono pubblicamente ricevuti.
Pretese il papa non adempiuto quanto era intimato dalla bolla, e
però incorse le censure. Mosse ancora varie altre dure pretensioni
contra della repubblica. Venuti siffatti disgustosi avvisi al senato
veneto, si scatenarono le lingue de' più contra del papa, con giugnere
(siccome abbiamo dal Bembo) Lorenzo Loredano figlio del doge a dire
ad alta voce, che giacchè il Turco, informato delle lor disgrazie, si
era esibito di mandar loro soccorsi, conveniva prevalersene contra di
questo non pontefice, ma carnefice, d'ogni crudeltà maestro. Il doge ed
altri più saggi presero poi la risoluzion di scrivere al papa lettere
piene d'umiltà e d'ubbidienza, confessandosi rei, e rimettendosi
alla clemenza di sua santità: lettere che produssero poi buon frutto,
siccome diremo.

Aveano già cominciato i Padovani ad assaggiar più d'un poco qual fosse
il disordinato governo dei loro ospiti novelli. Frequenti si provavano
i rubamenti; non era salvo l'onore delle donne; le risse, che spesso
succedeano coi soldati, costavano la vita ai cittadini e il sacco alle
lor case. Però non istette molto quel popolo infermo a desiderare di
mutar fianco. Di questa lor disposizione, e del poco presidio, e della
mala guardia che si faceva in Padova, essendo informati i Veneziani, fu
proposto in senato di ricuperar Padova. Vi fu chi arringò in contrario;
ma sì efficacemente perorò Lodovico Molino[366], che fu decretato
di tentarne l'impresa. Trovavasi in questi tempi sotto Asolo, terra
nobile del Trivigiano, lo smilzo esercito imperiale, di cui era stato
creato generale da Massimiliano Cesare _Costantino despota_ della
Morea, spogliato dal Turco de' suoi Stati. L'armata veneta, che era
a Trivigi, gli diede un giorno una buona spelazzata: lo che accrebbe
il coraggio per cose maggiori. Si fece poi correre voce fra i villani
del Padovano che si avea da prendere Padova, e permetterne il sacco:
sinfonia che mirabilmente infiammò il cuore di quella gente, dimentica
di ogni dovere verso la propria città, per sì fatta maniera, che otto
mila d'essi, prese l'armi, volarono all'armata, invasati dalla speranza
di sì ricco bottino. Anche da Venezia gran copia di nobili e plebei
accorse alla desiderata conquista e preda, venendo in barche per la
Brenta e pel Bachiglione. Staccatosi dunque da Trevigi l'esercito
veneto sotto il comando del _conte di Pitigliano_, e passato a Noale,
fu spedito innanzi _Andrea Gritti_ legato con cinquecento cavalli
leggeri; il quale, unitosi con altri fanti che erano a Mirano, e colle
brigate dei contadini, sul far del giorno tacitamente s'avvicinò a
Padova, e, mandate innanzi alcune carra di fieno, che fecero buon
giuoco, ebbe la fortuna di prendere la porta di Codalunga, col cui
capitano per altro passava intelligenza. Arrivando poi di mano in
mano genti fresche a sostenerlo, s'inoltrò più avanti. Gli uffiziali
cesarei sì per questo, come per udire il popolo gridar _Marco, Marco_,
spaventati si rifugiarono nel castello; e contuttochè seguisse qualche
battaglia, pure poco stettero i Veneti ad impadronirsi di tutta la
città. Gli arrabbiati villani non furono pigri a menar le griffe.
Rimasero saccheggiati tutti i banchi, le case e botteghe de' Giudei,
e circa ottanta case di nobili padovani aderenti agl'imperiali, con
perdita di grandi ricchezze. Tutto era in confusione, urli e grida.
Volle Dio che tardasse molto a giugnere il grosso della armata, e che
le infinite barche vegnenti per li canali trovassero del contrasto:
altrimenti, se giugneva tanta gente, che difficilmente si sarebbe
frenata, tutta restava desolata l'infelice città. Ma in questo mentre
si proclamò un bando, che sotto pena della forca niun più osasse di
saccheggiare; laonde, arrivato nello stesso giorno il Pitigliano col
maggior nerbo dell'armata, e chiunque veniva per acqua, trovarono per
lor conto sparecchiata la tavola.

Se ascoltiamo l'autor franzese della Lega di Cambrai, fu ricuperata
Padova dall'armi venete nel dì 18 di giugno. La verità si è, che sì
bel colpo riuscì loro nel dì 17 di luglio di quest'anno, correndo
la festa di santa Marina, poi da lì innanzi, ed anche oggidì, molto
solennizzata in Venezia per memoria di questo avvenimento, che fu il
principio del risorgimento della repubblica. Così ha il Bembo[367],
il Guicciardini[368], Pietro Giustiniano[369], la Storia Veneta
manoscritta[370]. Nell'altra Storia Veneta, scritta a penna che è
di un autor padovano, il quale si trovò presente a questi fatti, è
scritto[371]: _Questo fu a dì 17 del mese di luglio, l'anno di nostra
salute 1509, giorno di santa Marina, in martedì_: che tale appunto,
secondo la lettera dominicale G, fu il dì 17 di quel mese; e non già
del 1510, come per errore si legge negli almanacchi di Venezia. Nè si
dee tacere, avere quest'ultimo storico con gran franchezza attribuito a
un tradimento di _Costantino despoto_ della Morea, che comandava allora
le soldatesche italiane di Massimiliano, il riacquisto di Padova fatto
dai Veneziani. Pretende egli che _papa Giulio_ avesse già riconosciuto
essere il meglio della Chiesa e della Italia che si conservasse
la repubblica di Venezia, per opporla non meno ai Turchi, che alle
potenze cristiane, le quali venivano a conculcare e mettere in ceppi
le provincie italiane: laonde, dati ordini segreti ad esso Costantino
di favorir sotto mano i Veneti, il mandò a Trento a _Massimiliano
Cesare_ con cinquanta mila ducati per sollecitarlo a calare in Italia,
per paura che i Franzesi non prendessero il rimanente dello Stato
veneto. Fu inviato costui a Padova colle genti imperiali. Per quanto
que' Padovani che amavano il nome imperiale lo scongiurassero di non
ispogliar la città dell'opportuno presidio, volle egli andare a campo
ad Asolo. Crebbero le apparenze che Padova fosse in pericolo; ma per
quanto anche i suoi capitani, cioè Pandolfo Malatesta, Lodovico e
Federigo da Bozzolo, il marchese d'Ancisa ed altri, il consigliassero
di cacciarsi in Padova troppo sprovvista di gente, nulla mai volle
consentirvi. Potrebbe essere che costui non peccasse d'infedeltà, ma
bensì di superbia e d'imperizia nel maneggio della guerra. E quando
mai fosse stato reo d'infedeltà, sembra più verisimile che da' saggi
Veneziani fosse egli segretamente guadagnato, e non già imbeccato
dal pontefice, il quale non per anche avea sposati gl'interessi della
repubblica veneta. Ebbe Padova motivo di ringraziar Dio per essersi
salvata da un sacco universale; ma non potè per altro verso schivare
la propria rovina. Imperocchè, bisogna confessarlo, quasi tutta quella
nobiltà s'era mostrata vogliosa di mutar governo, e dichiarata in
favore degli imperiali. Non ne mancò loro il castigo. Preso che fu da'
Veneziani il castello di Padova a discrezione, sì quei nobili che colà
s'erano ritirati, che molti altri presi nella città, furono inviati
nelle carceri di Venezia, dove Leonardo de' Trissini finì presto la
vita, altri sul fine di novembre furono pubblicamente giustiziati
(rigore nondimeno fin dallo stesso Bembo disapprovato), e que' pochi
che poterono durar ivi per molti anni, si videro poi confinati in varii
luoghi delle coste marittime. Oltre a ciò, la maggior parte degli altri
nobili padovani fu chiamata a Venezia, con ordine di presentarsi ogni
dì a un certo ufficio. Molti di essi e delle principali famiglie, per
paura e per altre cagioni, se ne fuggirono dipoi, con venire perciò
dichiarati ribelli, ed applicati al fisco tutti i lor beni. L'autor
padovano registra il nome di chiunque soggiacque a tal flagello, per
cui perì il fiore di quella nobiltà. Qui nondimeno non finirono le
sciagure di quel povero popolo.

L'avere in questa maniera, cioè quasi dissi tanto vilmente,
_Massimiliano Cesare_ lasciata perdere la nobil città di Padova, mosse
allora le voci di ognuno, e poi le penne, degli storici a proverbiare
la di lui somma disattenzione e indolenza nel non mai unire il suo
esercito e calare in Italia. Già titubavano anche le città di Verona e
Vicenza, nella qual ultima si ritirò in fretta il despota Costantino;
e d'uopo fu che, per sostenerla, accorresse il signor della Palissa
con settecento lancie franzesi. Intanto i Veneziani ricuperarono tutto
il contado di Padova, e venne lor fatto di acquistar anche Lignago,
terra ossia castello forte sull'Adige, che mirabilmente servì loro in
questa guerra. Riuscì eziandio ai medesimi un colpo che fece grande
strepito per Italia. Se ne stava _Francesco marchese_ di Mantova
nell'isola della Scala con poche truppe, dimentico della vigilanza
e delle precauzioni che ogni accorto capitano dee prendere in tempo
di guerra. Di ciò avvisato dai villani Carlo Marino provveditor di
Lignago, segretamente disposte le cose, spedì colà Lucio Malvezzi
con ducento cavalli leggeri, e Citolo da Perugia con ottocento fanti
e molte brigate di contadini, che, giunti la notte, svaligiarono
d'armi, cavalli e arnesi tutti i soldati del marchese. Fuggì egli in
camicia, e nascoso in un campo di miglio o saggina, promise molto ad
un villano, se il salvava; ma, da costui tradito, cadde in mano di chi
gli faceva la caccia. Fu condotto a Lignago, e quindi a Venezia, dove
fu carcerato nella prigion delle Torreselle, e quivi per lungo tempo
si riposò. L'Equicola[372] e fra Paolo carmelitano[373] riferiscono
al dì 9 d'agosto la prigionia di questo principe. Il Buonaccorsi
scrive[374] che nel dì 7 dì agosto s'intese questa nuova in Firenze.
Ma falla, perchè il Bembo[375] va d'accordo coll'Equicola. Intanto il
_re Lodovico_ era tornato in Francia. Per ordine di _Massimiliano_, il
_principe di Analto_, il _duca di Brunsvich_ e _Cristoforo Frangipane_
fecero guerra ai Veneziani, e misero sossopra il Friuli e l'Istria,
dove seguirono saccheggi, incendii e baruffe non poche. Udine capitale
del Friuli fece buona difesa; più ancora ne fece Cividale contro le
artiglierie e gli assalti d'esso duca. E perciocchè ben conoscevano i
Veneziani che il pigro Massimiliano Cesare, dopo aver tante volte detto
di voler calare in Italia, una volta infine calerebbe e che il suo
turbine s'andrebbe a scaricar sopra di Padova, si diedero colla maggior
sollecitudine a fortificar la città, e a provvederla di meravigliosa
quantità di viveri e munizioni da guerra. Colà ancora spinsero il
nerbo maggiore della lor fanteria e cavalleria, colla giunta di
ducento giovani veneti volontarii, cadauno de' quali menò seco a sue
spese dieci o quindici o venti uomini armati. Il doge Loredano servì
d'esempio agli altri col mandarvi due suoi figliuoli. Lo stesso conte
di Pitigliano generale dell'esercito, quando fu il tempo, s'andò quivi
a rinchiudere.

Circa gli ultimi dì d'agosto venne alla perfine alla volta di Padova
l'esercito di Massimiliano re de' Romani; esercito formidabile
pel numero de' combattenti, ma senza ordine, senza unione, perchè
composto di varie nazioni e di molti volontarii. Lo stesso re v'era
in persona, ma seco non era venuto quell'oro che occorreva al bisogno
delle grandi imprese, avendo questo principe sempre avuto non minor
cura di raunarne, che di lasciarselo fuggire di mano, avaro insieme
e prodigo. Cento cinquanta cinque mila scudi d'oro, a lui pagati del
re Luigi per l'investitura di Milano, ottenuta nel dì 14 di giugno
dell'anno presente[376], c circa cento sessanta mila ducati d'oro
che per più capi esso Augusto avea ricavato dal papa, fecero presto
le ali. Però la principal paga, che si dava a questa gente, era di
permetter che saccheggiassero tutto il Padovano. Terribile fu infatti
la desolazione di quel fertilissimo paese; ma costò anche non poco a
quei nobili assassini, perchè i contadini, oltre all'essere sempre
stati ben affetti e fedeli alla repubblica, irritati dal crudel
trattamento d'essi imperiali, quanti ne poterono cogliere, tanti
sacrificarono alla loro vendetta. Venne a rinforzare l'armata cesarea
_Ippolito cardinale d'Este_, personaggio intendente delle cose di
guerra, spedito da _Alfonso duca_ di Ferrara suo fratello con cento
lancie, ducento cavalli leggeri, due mila fanti, pagati a sue spese,
e gran copia di artiglierie. Giunse ancora _Lodovico Pico conte_ della
Mirandola, mandato da _papa Giulio_, con ducento lancie della Chiesa e
ducento cavalli leggeri. Mandovvi parimente il governator franzese di
Milano molti uomini d'armi e munizioni da guerra in abbondanza. Quando
ognun si credeva che Massimiliano con sì potente esercito avesse da
assorbire Padova, cominciò egli a perdere il tempo in impadronirsi
di Limene, Monselice, Este, Montagnana ed altri luoghi. Lo storico
padovano attribuisce ancor questo ai consigli del despota della Morea
e del conte della Mirandola per le segrete commissioni date loro dal
papa. Si venne pure una volta a stringere d'assedio Padova nel mese
di settembre: assedio strepitoso, descritto dal Guicciardini, dagli
storici veneti e dall'Anonimo Padovano. Altro a me non permette di
dire l'istituto mio, se non che per quindici giorni vi si fecero di
grandi prodezze dall'una parte e dall'altra, e vi perirono migliaia di
persone; finchè, nel dì 27 di settembre, fu sì valorosamente difeso
un bastione dall'assalto degl'imperiali, che loro calò la voglia
di tentarne di più. Avendo dunque assai conosciuto Massimiliano
l'insuperabil difficoltà dell'impresa, scemata di molto l'armata
sua, vicine le pioggie, che poteano fargli più guerra che gli stessi
avversarii, nel principio di ottobre si ritirò con tutte le sue genti
in Vicenza. E quindi, licenziata buona parte di esse, con poco onore se
ne tornò in Germania.

Dopo sì felice successo, maggiormente cresciuto l'animo ai Veneziani,
ricuperarono con facilità Vicenza, aiutati da quel popolo, che
sospirava di tornare alla loro ubbidienza. Quindi s'inoltrarono sotto
Verona, città che sarebbe caduta anch'essa, se il _signor di Sciomonte_
non l'avesse rinforzata con trecento lancie franzesi, con somministrare
anche le paghe a quel presidio, a cui non poteva o sapeva provvedere
Massimiliano. Per questo l'armata veneta prese quartiere nel verno a
Soave, San Bonifazio e Cologna, continuamente scorrendo poi sino alle
porte di Verona, e tenendola molto angustiata. Ricuperarono eziandio
i Veneti Feltre, Cividal di Belluno, ed altri luoghi nel Friuli. Ma
il loro sdegno maggiore era contra di _Alfonso duca_ di Ferrara,
non solamente per aver egli tolto loro il Polesine di Rovigo, ma
per essersi anche fatto investire da Massimiliano Cesare di Este e
Montagnana, antichi dominii della sua casa. Pertanto a' suoi danni
spedirono per Po un'armata di diciotto galee, di alcuni galeoni e di
assaissime altre barche tutte piene di combattenti, sotto il comando
di _Angelo Trevisano_. I saccheggi ed incendii di qua e là dai gran
fiume, furono per più giorni il continuo loro esercizio; il che riempiè
di spavento la stessa città di Ferrara. A questo improvviso temporale
non punto sbigottito il duca Alfonso, unite che ebbe le sue genti,
ed ottenuto anche un rinforzo di Franzesi, uscì contro i Veneti,
premendo a lui specialmente di sloggiar li da una bastia che essi
aveano piantata di qua dal Po in faccia alla Polesella Sanguinoso ed
inutile riuscì l'assalto dato a quel sito nel dì 30 di novembre. Perì
in quelle battaglie _Lodovico Pico conte_ della Mirandola, stando a'
fianchi del cardinal d'Este. Fu anche nel dì 4 di dicembre presa dai
Veneziani la città di Comacchio, e saccheggiata con tutte le barbare
appendici della licenza militare. Maniera non appariva di levarsi di
dosso così malefici spiriti, se non che lo ingegno del cardinal d'Este
seppe trovare un valevol esorcismo. Non pochi cannoni e colubrine fece
egli postare di notte dietro gli argini del Po di sopra e di sotto
della flotta veneta; e col taglio di essi argini formate le occorrenti
troniere, sul fare dell'alba nel dì 21 di dicembre cominciò a salutar
con que' bronzi le galee e barche nemiche. Due di quelle galee calarono
a fondo, una restò consunta dal fuoco. Ognuno cercò di fuggire. Lo
stesso Trivisano ebbe pena a salvarsi. Giunte ancora addosso a loro
molte barche piene di soldati ferraresi, fecero del resto, in maniera
che vi restarono circa tre mila Veneti o uccisi, o annegati, o presi.
Vennero in potere di Alfonso tredici galee con assaissimi legni,
molte bandiere, infinite munizioni da bocca e da guerra; e il tutto
trionfalmente fu condotto a Ferrara, dopo aver presa a forza d'armi
la bastia de' Veneziani, con tagliar a pezzi secento Schiavoni che ivi
erano di presidio.

Con questi sì strepitosi successi terminò la campagna dell'anno
presente in Lombardia. Altri se ne contarono in Toscana. Imperciocchè i
Fiorentini, il maggior pensiero de' quali era la ricuperazion di Pisa,
mentre le altre potenze erano impegnate altrove, si accinsero a dar
l'ultima mano a quell'impresa. Sapeano che quell'ostinato popolo per
la fame si trovava ridotto ad un miserabile stato, cibandosi la plebe
de' più schifosi alimenti. S'erano preparati in Genova molti legni,
per condurre a quella città una buona quantità di grano. Se n'ebbe
notizia in Firenze, e però furono inviati uomini di arme e artiglierie
alle foci dell'Arno e in Val di Serchio, per impedire il passo. Furono
astretti, nel dì 18 di febbraio, i Genovesi a tornarsene indietro.
Fabbricate poi due bastie con un ponte sopra Arno, strinsero i
Fiorentini maggiormente quella città, i cui rettori finalmente, vedendo
disperato il caso, mossi ancora da qualche interna sollevazione,
inviarono ambasciatori a trattar della resa. Benchè avessero i
Fiorentini potuto aver quella città da lì a poco tempo a discrezione,
e vendicarsi di quel popolo da cui aveano ricevute non poche ingiurie,
pure non lasciarono da saggi di accettar la resa con delle condizioni
molto amorevoli e vantaggiose ai Pisani: capitolazione che fu anche
religiosamente osservata, dal che ne venne loro gran lode. Vi entrarono
dunque pacificamente nel dì 8 di giugno, e vi fecero tosto rifiorir
l'abbondanza e la pace.


NOTE:

[356] Marino Sanuto, Vita de' Dogi di Venezia, tom. 22 Rer. Ital. pag.
949.

[357] Storia Veneta MS.

[358] Guicciardino, Storia Veneta MS.

[359] Guicciardino.

[360] Paoli de Clerici, Hist. MS.

[361] Storia Veneta MS.

[362] Altra Storia Veneta MS.

[363] Bembo.

[364] Petrus Justinian. Rer. Venet.

[365] Muratori, Antichità Estensi, tom. 2.

[366] Petrus Justinian., Rer. Ven., lib. 10.

[367] Bembo.

[368] Guicciardini.

[369] Giustiniani, Rer. Venet.

[370] Storia Veneta MS.

[371] Anonimo Padovano, Storia Veneta.

[372] Equicola, Cronica di Mantova.

[373] Paul. de Cler., Hist. MS.

[374] Buonaccorsi, Diario.

[375] Bembo.

[376] Du-Mont, Corp. Diplomat.




    Anno di CRISTO MDX. Indizione XIII.

    GIULIO II papa 8.
    MASSIMILIANO I re de' Romani 18.


Non fu men del precedente fecondo il presente anno di guerre, di
spargimento di sangue e di rivoluzioni in Lombardia. Per conto
de' Veneziani, dolorosa bensì loro riuscì la perdita che fecero di
_Niccolò Orsino conte_ di Pitigliano, che, per le tante vigilie e
fatiche nella difesa di Padova, infermatosi in Lunigo, sul fine di
febbraio cessò di vivere in età d'anni sessantotto. Fu portato il suo
cadavero a Venezia, e datagli sepoltura ne' Santi Giovanni e Paolo,
con aver poi la gratitudine del senato posta a sì fedele sperimentato
generale una statua dorata, e una molto onorevole memoria. Ma raggi
di speranze maggiori cominciarono a trasparire per la _repubblica
veneta_ dal canto di _papa Giulio_. Dacchè questi ebbe riacquistato
quanto apparteneva di Stati alla Chiesa romana, fecero gran breccia
nel cuore di lui l'umiliazione de' Veneziani, le insinuazioni de'
cardinali veneti in Roma, e più d'ogni altra cosa il considerare
che non era bene il totale abbassamento della potenza veneta, che
specialmente veniva riguardata come sostegno a dell'Italia contra del
Turco; e per lo contrario potea solamente nuocere l'ingrandimento
de' potentati oltramontani in Italia. Però fin d'allora concepì
compassione verso la repubblica, e abborrimento alla lega di Cambrai.
Vi volle del tempo a smaltir tutte le rigorose condizioni che il
papa esigeva da' Veneziani, se bramavano daddovero di rimettersi in
sua grazia; ma questi infine, prendendo legge dal presente bisogno e
dall'inflessibilità del pontefice, gli accordarono quanto ei volle. E
però, nel dì 24 di febbraio, furono ammessi gli ambasciatori veneti, e
data l'assoluzione alla repubblica: del qual passo sopra gli altri si
mostrò malcontento il _re di Francia_, che da ciò ben comprendea dove
già piegasse l'inclinazion del pontefice. Più chiaramente se n'avvide
egli dipoi, perchè Giulio si diede a maneggiar pace fra Massimiliano
Cesare e i Veneziani, e a muovere l'Inghilterra contro la Francia, e a
tirar dalla sua gli Svizzeri. De' suoi negoziati altro a lui non riuscì
se non quest'ultimo, avendo egli stabilita lega con quei Cantoni:
il che fatto, alzò maggiormente il capo, e cominciò a muovere liti
contra di _Alfonso duca_ di Ferrara, mal digerendo ch'egli fosse sì
attaccato alla Francia. Imperiosamente dunque gli comandò di non far
da lì innanzi sale a Comacchio in pregiudizio delle saline di Cervia,
siccome dianzi non ne facea, quando Cervia era in mano de' Veneziani.
Al che rispondeva il duca di non essere tenuto per alcuna capitolazione
col papa per questo, nè dovergli essere ciò impedito, dacchè egli
riconosceva per le sue investiture solamente dall'imperio la città di
Comacchio. Suscitò ancora altre querele col re Lodovico, una delle
quali fu, ch'egli non avesse a ritener sotto la sua protezione esso
duca di Ferrara.

Intanto il re di Francia, che per tempo con un trattato s'era
assicurato del re d'Inghilterra, assai chiarito della disattenzion del
_re de' Romani_, informato ancora dei disordini ch'erano in Verona,
con pericolo che quella città ricadesse in potere de' Veneziani,
stante la continuata vicinanza del loro esercito a quella città; ebbe
cura di assodar meglio quell'antemurale allo Stato di Milano. Dati
perciò sessanta mila ducati d'oro a Massimiliano, ne ricevette in
pegno la cittadella di Verona (dove mise buon presidio) e il castello
di Lignago, se poteva ritorlo ai Veneziani. Quindi amendue si diedero
a far gran preparamenti d'armi, per continuare più che mai la guerra
contro la repubblica, la quale dal canto suo non tralasciava d'armarsi
affin di resistere a tanti nemici. Presero i Veneziani per governatore
dell'esercito loro _Lucio Malvezzo_, e per capitano della fanteria
_Lorenzo_ appellato _Renzo da Ceri_; nel qual tempo, con intelligenze
che aveano in Verona, tentarono una notte di sorprendere quella città
colle scale. Andò il colpo fallito: il che costò la vita a molti
che furono creduti o trovati veramente rei della congiura. Venuto il
mese d'aprile, eccoti comparire a Verona mille cavalli ed otto mila
fanti inviati da _Massimiliano Cesare_ sotto il comando del _principe
di Analt_. Di là a non molto _Carlo d'Ambosia_ governator di Milano
con _Gian-Giacomo Trivulzio_, seco conducendo mille e cinquecento
lancie, dieci mila fanti, tre mila cavalli leggeri e grosso treno
d'artiglieria, vennero a passar l'Adigetto alla Canda, e cominciarono
ad entrare sul Padovano. _Alfonso duca_ di Ferrara mosse anch'egli
le armi sue nel dì 12 di maggio, e tornò a farsi rendere ubbidienza
dal Polesine di Rovigo, da Este, e dagli altri luoghi che anticamente
furono signoreggiati da' suoi maggiori, che nel precedente autunno
gli erano stati ritolti da' Veneziani. All'approssimarsi di sì
poderosi nemici, s'era già l'esercito veneto ritirato dal Veronese
a Vicenza; ma perchè neppur quivi si tenne sicuro, passò oltre sul
Padovano alle Brentelle. Abbandonati i poveri Vicentini, gente ben
consapevole del mal animo che nudriva il principe di Analt contra di
loro, pretendendoli ribelli, gli spedirono ambasciatori. Solamente
poterono ottenere che la città restasse esente dal fuoco, purchè
pagassero trenta mila ducati d'oro. Ebbe tempo quel popolo di salvare
in Padova ed in altri luoghi il meglio delle robe sue e mogli e figli;
ed essendo restati pochi abitatori in quella città, arrivati che furono
i Tedeschi, rubarono ciò che poterono, ma non ciò che speravano. Un
atto di somma crudeltà commisero dipoi i Tedeschi. A Costoza villa
del Vicentino sotto la montagna cavate si truovano grotte o caverne
di mirabil estensione (dicono di tre miglia) a guisa di labirinto,
formate unicamente, per opinione d'alcuni, dai cavatori di pietre atte
al fabbricare. Son chiamate il Covolo, ossia la grotta di Masano.
Qualunque sia stata l'origine d'esse, che è tuttavia in forse, colà
entro s'era rifugiato uno sterminato numero di Vicentini infelici,
ed anche di nobili colle loro famiglie e masserizie, credendosi ivi
in sicuro, come altre volte, e specialmente nella guerra dell'anno
precedente erano stati. Informata l'avida gente tedesca che ivi si
nascondeva un ricco bottino, corse per impadronirsene. Ma perchè
l'entrata era stretta e ben difesa da quei di dentro, raunata gran
copia di fascine e paglie, e spintala nell'imboccatura delle caverne,
tanto fumo, con attaccarvi il fuoco, entrò colà, che ne rimasero
soffocate da secento persone tra grandi e piccoli, e forse più:
barbarie che anche oggidì fa orrore.

Restò l'esercito tedesco sul Vicentino, perchè impedito di passar
oltre. Intanto i Franzesi, a' quali premeva di acquistar Lignago, ne
formarono l'assedio, in cui se meravigliosa fu la lor bravura, non
minor fu quella dei difensori. Pure, in sette soli giorni formate
le breccie, nel dì 12 di giugno per forza entrarono i Franzesi in
quel castello, creduto allora inespugnabile, ed un orrido sacco vi
diedero colla morte di ducento fanti veneziani e di moltissimi degli
abitanti. Scrive fra Paolo Cherici carmelitano, della cui Storia MS.
mi servo io ora, che, essendo ivi fanciullo di nove anni, vide quel
fiero scempio, e quasi miracolosamente si salvò dalle spade franzesi.
Carlo Marino provveditore coi capitani, ritiratosi nella rocca, non
tardò a rendersi a discrezione, con restar prigioniere. Tale fu il
principio di questa campagna, per cui i Veneziani, vedendo andare di
male in peggio le cose loro, condussero al loro stipendio cinquecento
Turchi sotto il comando di Giovanni Epirota. Ricorsero ancora in
Costantinopoli al Gran Signore, rappresentandogli il pericolo suo,
se lasciava tanto ingrandire i principi cristiani. Ne riportarono di
grandi promesse, che poi tutte finirono in fumo. Ma le maggiori loro
speranze erano riposte in _papa Giulio_, che, dimentico affatto degli
obblighi contratti nella lega di Cambrai, tutto avea rivolto l'animo
alla loro difesa. Si studiò egli di separar _Massimiliano Cesare_ da'
Franzesi, con offerirgli il danaro occorrente per riscuotere da essi la
cittadella di Verona; e perciocchè avea già fatto nascere liti col re
Lodovico, cominciò un trattato in Genova, per fargli ribellare quella
città. Cercò ancora di muovere _Arrigo re_ di Inghilterra contra di
lui. Quello che più importa, prese al suo soldo quindici mila Svizzeri,
acciocchè scendessero ai danni del re nello Stato di Milano. Calata poi
la visiera, cacciò da sè gli oratori d'esso re e del duca di Ferrara;
e mentre questo ultimo si trovava colle sue genti ed artiglierie
all'assedio di Lignago, gli fece comandare che desistesse dall'aderenza
de' Franzesi. Per quanto s'interponesse Massimiliano in favore di
lui, il pontefice nel dì 9 d'agosto, benchè appoggiato a sole ragioni
frivole, per non dir calunniose, fulminò contra d'esso Alfonso tutte le
maggiori censure e maledizioni, dichiarandolo decaduto e privato del
dominio di Ferrara, e di quanto egli riconosceva dalla Chiesa. Quindi
mosse tutte le sue forze, comandate da _Francesco Maria_ suo nipote e
duca d'Urbino, contra dei di lui Stati.

Per queste novità gli affari della repubblica, che pareano in total
decadenza, cominciarono a mutare aspetto. Riuscì bensì all'armata
franzese, che s'era unita colla imperiale, di tagliare a pezzi
per la maggior parte la cavalleria turchesca che militava per li
Veneziani. Dopo di che si presentarono le due armate sotto Monselice,
e cominciarono con grand'empito l'assedio. Ma dai movimenti e trattati
del papa, che vennero a scoppiare, rimasero sturbati tutti i loro
disegni. Cioè si intese che _Marco Antonio Colonna_ con grossa
compagnia di cavalli e fanti avea passata la Magra, ed occupata la
Spezie; e giunte colà tredici galee, si disponevano a rimettere in
Genova _Giovanni_ ed _Ottaviano Fregosi_. Gli Svizzeri già raunati
minacciavano d'entrare nello Stato di Milano. Il duca d'Urbino col
_cardinal di Pavia_ e con grosso esercito, nel dì 3 di luglio, diede
principio anch'egli alle ostilità contra del duca di Ferrara, con
prendere Massa de' Lombardi, Bagnacavallo, Lugo ed altre terre. Ed
ecco dove s'impiegavano allora i tesori della Chiesa romana. Ai primi
avvisi di tali movimenti, _Carlo d'Ambosia_ signore di Sciomonte
accorse col principal nerbo delle sue milizie alla guardia dello Stato
di Milano, e il duca Alfonso a Ferrara. Venne poi fatto agl'imperiali
dopo molte fatiche di prendere per assalto la rocca di Monselice colla
strage di tutto quel presidio. Ma da lì innanzi convenne ai collegati
pensar più alla difesa propria che all'offesa altrui. Mentre il duca
di Ferrara attendeva a premunirsi contra dell'armata pontificia in
Romagna, un maggiore inaspettato incendio divampò in altra parte;
perciocchè, avendo gli uffiziali del papa intelligenza in Modena coi
conti Francesco Maria e Gherardo de' Rangoni, appena comparvero a
Castelfranco, che questa città mandò loro le chiavi, di maniera che
v'entrarono pacificamente al dì 19 di agosto, e la cittadella tardò
poco a capitolare anch'essa. Impadronironsi poscia di Carpi, di San
Felice e del Finale, e portarono la guerra fin presso a Ferrara colla
sola separazione del ramo del Po, che allora scorrea presso di quella
città. Ad animar maggiormente l'armi pontificie ci mancava la persona
dello stesso guerriero _papa Giulio_; ed egli non lasciò di comparire
a Bologna nel dì 22 di settembre. Nel qual mentre i Veneziani per
terra e per Po fecero aspra guerra nel Polesine e Ferrarese al duca
Alfonso, il quale, intrepidamente or qua or là scorrendo, studiò
di sostenersi in mezzo a tante tempeste. Tali doglianze poi fece
_Massimiliano Cesare_ col papa, per l'occupazione di Modena città
dell'imperio, che Giulio s'indusse a depositarla in mano di lui nel dì
31 di gennaio del seguente anno, con patto di non restituirla al duca
Alfonso, e che intanto si esaminasse a chi essa dovesse appartenere.
Era fin qui stato prigione in Venezia _Francesco Gonzaga_ marchese di
Mantova. V'ha chi scrive, che per le minaccie del sultano de' Turchi,
guadagnato dai Mantovani o dal re di Francia, fu messo in libertà.
Tuttavia par più probabile che ciò avvenisse per l'interposizione di
papa Giulio e per li saggi riflessi del senato veneto; avendo essi
conosciuto quanto potesse lor giovare il tirar questo principe nel lor
partito in circostanza di tanto rilievo. La verità si è, ch'egli nel
dì 30 di luglio non solamente uscì di prigione, ma fu anche rimesso in
grazia de' Veneziani; e il papa, che avea privato il duca Alfonso del
grado di gonfalonier della Chiesa, conferì questa dignità allo stesso
marchese nel dì 3 di ottobre, come consta dalla sua bolla presso il
Du-Mont[377]. Così quel principe sposò anch'egli (almeno in apparenza)
gl'interessi del papa e de' Veneziani: nel che nondimeno si comportò
dipoi con molta saviezza.

Dappoichè colla partenza dello Sciomonte e del duca di Ferrara
l'esercito di Massimiliano si trovò troppo snervato in paragone del
veneto, prese la risoluzione di ritirarsi a Verona, e di abbandonar
Vicenza, che tornò alla divozione della repubblica. Nel ritirarsi
ebbero le sue genti sempre alla coda i Veneziani, i quali, tuttochè
fosse lor presentata la battaglia, mai non vollero accudire a sì
azzardoso giuoco. Di questo buon vento si prevalsero ancora gli altri
provveditori veneti, per riacquistare Asolo del Trivisano, Marostica,
Cividal di Belluno, il Polesine di Rovigo ed altri luoghi. Passò dipoi
il grosso loro esercito sotto Verona, e, messa mano alle artiglierie,
cominciarono a bombardare quella città. V'era dentro il _duca di
Termine_, uffiziale del re Ferdinando, a cui, per esser morto in
quel tempo di flusso il _principe di Analto_, era toccato il comando
delle truppe collegate. Fece egli buona difesa sì per ripulsare gli
aggressori, come per tenere in freno i Veronesi, molti de' quali
manteneano corrispondenze co' Veneziani; finchè un capitano spagnuolo,
chiamato Calandres, ottenuta licenza dal duca, uscì una notte con
quattrocento fanti, e con tal valore assalì la guardia delle nemiche
batterie, che ne fece strage grande, con inchiodar anche quattro dei
lor cannoni, e gittarli nella fossa. Vi perì fra gli altri Citolo da
Perugia, uno dei più valorosi capitani dell'armata veneta. Questo
colpo, e l'avviso che gli Svizzeri, siccome dirò fra poco, erano
tornati a casa loro, cagion fu che i Veneziani, dopo tre dì, cioè nel
dì 12 di settembre, levarono il campo, e si ritirarono a Soave e San
Bonifazio. Mentre di questo tenore procedevano nella bassa Lombardia le
cose della guerra, per opera di papa Giulio tentato fu di far ribellare
al re di Francia la città di Genova[378]. In quelle vicinanze era già
giunto il _Colonna_ colle milizie del papa per terra; e le galee venete
anch'esse, dopo aver preso Sestri e Chiavaro, si presentarono a Genova,
sperando ivi delle già manipolate sollevazioni. Ma niun si mosse; ed
essendo accorsi in quella città varii aiuti, convenne ritirarsi; e a
chi dovette tornar per terra costò caro. Non per questo si quetò il
pertinace animo di papa Giulio. Sul principio di settembre di nuovo
spedì verso Genova più numerosa flotta, sperando che gli Svizzeri per
terra venissero nello stesso tempo a darle mano per assalire quella
città. Svizzeri non si videro; ed, usciti con buona copia di legni i
Genovesi, diedero la caccia ai pontifizii, facendoli tornare con gran
fretta a Cività Vecchia. Quanto ad essi Svizzeri mossi dal papa contro
lo Stato di Milano, calarono ben essi verso Varese, ma sprovveduti
d'artiglierie, di ponti e d'altri arnesi da guerra. S'inoltrarono
verso Appiano; e l'Ambosia o vogliam dire lo Sciomonte, quantunque
assai debole di forze, gli andava costeggiando, e tenendoli ristretti
con varie scaramuccie. Piegarono dipoi verso Como, e infine, scorgendo
le difficoltà di passar oltre, oppure per mancanza di vettovaglie, se
ne tornarono bravamente alle lor case, avendo mangiato a tradimento
il pane del papa. Pretendono gli storici genovesi contemporanei, che
costoro, dopo avere ricevuti dal papa settanta mila ducati d'oro per
venire, ricevessero poi da' Franzesi altra buona somma per tornare
indietro, non senza infamia del loro nome.

Tornata che fu la quiete in Genova e nello Stato di Milano, l'Ambosia
si mosse per venire in soccorso del duca di Ferrara, che era battuto da
tante parti. Si pensava egli di potere ricuperar Modena; ma, essendo
entrato in essa città un buon presidio, e ridottosi a questa parte
tutto l'esercito pontifizio, nulla potè per un pezzo operare. Servì
nondimeno questo suo movimento a far respirare il duca Alfonso, che
potè allora pigliar il Finale e Cento. Ma mentre egli si preparava
ad unirsi con lo Sciomonte, gli fu d'uopo attendere a casa, perchè i
Veneziani con due armate, parte per terra e parte pel Po, vennero ad
infestare il Ferrarese. Riuscì al prode duca nel dì 28 di settembre
colle sue genti comandate da Giulio Tassoni di dar loro due sconfitte
in Adria e alla Polesella, con condurre a Ferrara settanta dei loro
legni, molta artiglieria ed altre prede. Deliberò in questi tempi
lo Sciomonte, dopo aver preso Carpi, di portar la guerra sino a
Bologna, commosso specialmente dalle premure di _Annibale_ e di _Ermes
Bentivogli_, che gli rappresentavano facile quell'acquisto. Però nel dì
17 d'ottobre, occupato colle artiglierie il castello di Spilamberto,
e poi Castelfranco, nel dì 19 fece scorrere alcune squadre di
cavalleria fino alle porte di Bologna. Gran paura n'ebbero i cardinali
e cortigiani del papa, che ivi si trovava convalescente, ma non già
il papa stesso; e vi vollero gli argani ad indurlo a trattar di pace,
perch'egli aspettava a momenti un gagliardo soccorso da' Veneziani
e dal re Cattolico. Pure, lasciatosi vincere, inviò _Gian-Francesco
Pico_ conte della Mirandola e celebre letterato allo Sciomonte, più
per voglia di guadagnar tempo, che di accettar pace alcuna. Alte
furono le condizioni proposte dal generale franzese, che si veggono
registrate dal Guicciardino; e si andò giocando di scherma alcuni dì,
finchè, sopraggiunti a Bologna dei grossi rinforzi di gente, questi
fecero ritornare il papa alla consueta alterezza e sprezzo dei nemici.
Lo Sciomonte, a cui mancavano le vettovaglie, se ne tornò indietro
sonoramente deluso, pentendosi, ma inutilmente, di non essere marciato
a dirittura a Bologna che, sguarnita allora, potea facilmente cadere in
sua mano.

Fumava di rabbia _papa Giulio_, uomo, per consenso di tutti gli
storici, impastato di bile, e tacciato ancora di disordinato amore
del vino, per l'insulto fatto dai Franzesi ad una città pontificia, e
città, dove soggiornava egli stesso in persona. Si rodeva tutto ancora
d'odio contra di _Alfonso duca_ di Ferrara, per vederlo sostenuto sì
poderosamente dai Franzesi.

E giacchè questi s'erano per la maggior parte ritirati nello stato
di Milano, pieno di ardore e di speranza di conquistar Ferrara, dopo
avere unito ad un gagliardo esercito le schiere a lui inviate dal re
Cattolico, mosse le sue armi a quella volta. Ma il verno era venuto,
le strade si trovavano quasi impraticabili; e però da lui fu presa la
risoluzione di assediar intanto la Mirandola, piazza forte e fornita
di presidio franzese. All'armata sua riuscì, nel dì 19 di dicembre,
di aver per forza la terra della Concordia: il che fatto, passò
all'assedio della Mirandola, col cui acquisto si veniva maggiormente a
stringere e bloccare Ferrara. Circa questi tempi _Lodovico XII re_ di
Francia, oltremodo alterato pel procedere del pontefice, il quale avea
infine fatto mettere in castello Santo Angelo il _cardinale d'Auch_,
ministro deputato agli affari del re in Roma, si diede a studiar le
maniere di opporsi ai maggiori disegni e tentativi di lui. Nel dì 17
di novembre assodò con un nuovo trattato la lega con _Massimiliano
Cesare_. Avendo anche fatto raunare nel dì tre di settembre un copioso
concilio[379] (conciliabolo appellato da altri) de' vescovi di Francia,
volle udire il lor parere, se era lecito a lui il difendere contro il
papa un _principe dell'imperio_, a cui esso papa avea mossa guerra con
pretensioni sopra uno Stato che quel principe teneva dall'imperio con
prescrizione più che centenaria. Gli fu risposto di sì. Fu d'avviso
l'autore franzese della Lega di Cambrai[380], che questa dimanda
riguardasse i Bentivogli, _i quali Giulio II avea cacciati da Bologna
dopo un possesso centenario_. Ma chiara cosa è che si parlava della
città di _Comacchio_, posseduta dalla casa d'Este con sole investiture
imperiali per più di cento cinquanta anni. Se quello scrittore avesse
consultato il Mezeray[381] e il Serres[382], storici franzesi, avrebbe
conosciuto che la lite era per un feudo dell'imperio, e nominatamente
per Comacchio. I Bentivogli interpolatamente signoreggiarono in
Bologna, nè mai pretesero che quella fosse città dell'imperio, anzi ne
riconobbero sempre per sovrani i papi. E fin qui si poteano comportare
le precauzioni del re Lodovico. Ma egli si lasciò trasportare più
oltre, essendo convenuto con Massimiliano di far convocare a Lione
un concilio generale per trattarvi della riforma della Chiesa, e con
animo, per quanto fu creduto, di deporre papa Giulio, il quale invece
di adempiere il giuramento da lui fatto di raunar esso concilio, s'era
dato alle armi con iscandalo della cristianità. E già cinque cardinali,
disgustati di lui, e fuggiti dalla sua corte, minacciavano questo
scisma. Non manca chi ha scritto, aver pensato Massimiliano di farsi
eleggere papa, o di farsi dichiarar capo della Chiesa come imperadore.
Sembra ben giusto il creder questa una delle vane, anzi ridicolose
dicerie di que' tempi. La pietà è stata sempre dote ereditaria
dell'augustissima casa d'Austria, e di questa niuno osò dir mancante
Massimiliano imperadore eletto. Con ciò si diede il re Luigi a far
nuovi preparamenti di guerra, siccome all'incontro papa Giulio dal suo
canto a maggiormente tirare nel suo partito _Ferdinando il Cattolico_,
principe che, al pari di lui, abborriva l'ingrandimento de' Franzesi, e
sommamente sospirava di cacciarli di Italia.


NOTE:

[377] Du-Mont, Corp. Diplomat.

[378] Agostino Giustiniani, Annali di Genova. Guicciardino. Senarega,
de Reb. Genuens.

[379] Lab. Concil., tom. 13. Belcaire, Comment. Gall.

[380] Histoire de la Ligue de Cambray.

[381] Mezeray, Histoire de France, tom. 2.

[382] Serres, Histoire de France, tom. 2.




    Anno di CRISTO MDXI. Indizione XIV.

    GIULIO II papa 9.
    MASSIMILIANO I re de' Rom. 19.


Videsi nel verno di quest'anno uno spettacolo che fu e sarà sempre
deplorabile nella Chiesa di Dio: cioè un vecchio papa fare da general
d'armata, e comandar artiglierie ed assalti, senza curare l'alta sua
dignità, e i doveri di chi è vicario del mansueto e pacifico nostro
Salvatore. Si continuava l'assedio della Mirandola dall'esercito
pontificio, accresciuto da molte milizie venete; ma non con quella
celerità che avrebbe voluto l'impaziente _papa Giulio II_, passato a
San Felice, per accalorar l'impresa in quelle vicinanze[383]. Natigli
in cuore sospetti e diffidenze contra de' capitani, e fin contro lo
stesso suo nipote _duca d'Urbino_, si fece egli portare in lettiga al
campo. Fu quel verno uno de' più rigorosi che mai provasse l'Italia.
Per più giorni nevicò; tutto era neve e ghiaccio, e frequente un
asprissimo vento. Pure nulla potè trattenere il marziale ardore del
papa dall'assistere ai lavori, a far piantare le artiglierie e a
regolar gli attacchi, con essere più volte stata in pericolo della
vita la sacra sua persona; mentre i cardinali colla testa bassa
e coll'animo afflitto detestavano somigliante eccesso. La breccia
formata, e il grosso ghiaccio sopravvenuto alle larghe e profonde
fosse della Mirandola, indussero _Francesca_ figlia di _Gian-Jacopo
Trivulzio_, e vedova del fu _conte Lodovico Pico_, a capitolar la resa
di quella piazza. Tanta era la voglia del papa di entrarvi, che senza
voler aspettare che si disimbarazzasse ed aprisse la porta, per la
breccia con una scala v'entrò nel dì 21 di gennaio, e ne diede poscia
il possesso a _Gian-Francesco Pico_, che la pretendeva di sua ragione.
Si fermò il pontefice dieci giorni ivi, per prendere riposo dopo tante
fatiche, e poi se ne andò tutto glorioso a Ravenna, con tenersi oramai
in pugno l'acquisto anche di Ferrara. Trovavasi _Carlo d'Ambosia_
signor di Sciomonte e governator di Milano, svergognato non poco per
essersi lasciato burlare sotto Bologna, e per non aver dato soccorso
alla Mirandola: per lo che era caduto in disgrazia anche presso i suoi
soldati. Rondava egli intorno a Modena, e inteso che v'era dentro
poco presidio, ma senza sapere, o fingendo di non sapere che questa
città la avesse ricevuta _Massimiliano Cesare_ in deposito, e mandato
a governarla un suo uffiziale, gli cadde in pensiero di ricuperarla
nel dì 18 di febbraio, e di cancellar con questa prodezza il disonor
passato. Ma non gli venne fatto, perchè niun de' cittadini, come era il
concerto, si mosse. Ritiratosi poi egli a Correggio, ed infermatosi,
diede fine al suo vivere nel dì 10 di marzo con che restò pro interim
il comando delle armi franzesi a _Gian Jacopo Trivulzio_ maresciallo di
Francia, generale di gran nome nel mestier della guerra.

Stando _papa Giulio_ in Ravenna, avea spedito un corpo di cinque mila
fanti, sostenuti da alcune squadre di cavalli leggeri e d'uomini
d'armi, con ordine di prendere la bastia della Fossa Zaniola,
antemurale di Ferrara verso il Po di Argenta. Per secondar l'impresa,
passarono a quella volta tredici galee sottili e molti legni minori de'
Veneziani. Il duca di Ferrara, a cui premeva forte di sostenere quel
sito, messe insieme le sue genti, alle quali si unì lo Sciattiglione
con alcune schiere franzesi, con tal segretezza marciò a quella parte,
che si scagliò loro addosso nell'ultimo giorno di febbraio, quando
a tutt'altro pensavano. Fu in poco tempo sbaragliato quel picciolo
esercito con istrage e prigionia di molti, e coll'acquisto di molte
bandiere, artiglierie e bagaglio. Riuscì dipoi al medesimo duca nel
dì 25 di marzo di battere e far fuggire la flotta veneta, che s'era
inoltrata fino a Sant'Alberto, ed applicata a combattere un bastione,
con prendere due fuste, tre barbotte, e più di quaranta legni minori
e molti cannoni. Fu per questi tempi trattato assai caldamente di
pace, essendosi a questo fine portato a Bologna il papa, dove ancora
comparvero il vescovo Gurgense per Massimiliano, e gli ambasciatori
di Francia, Spagna, Venezia, e d'altri potentati. Ma nulla si potè
conchiudere. Però il Trivulzio, dacchè vide svanita questa speranza,
trovandosi alla testa d'un poderoso esercito franzese, e ansioso di
far qualche impresa, sul principio di maggio arrivò alla Concordia
sul fiume Secchia, e, secondo il Guicciardino, la prese. Lo Anonimo
Padovano mette più tardi questo fatto, siccome diremo. Seco era
_Gastone di Foix duca di Nemours_, figlio di una sorella del re
di Francia, giovane pieno di spiriti, poco fa venuto di Francia,
che diede uno de' primi saggi del suo valore contra di Gian-Paolo
Manfrone, capitano di trecento cavalli leggeri veneti, con far
prigione lui a Massa del Finale, e dissipar la sua gente. Dissi uno
de' primi saggi, perchè a lui parimente s'attribuisce l'aver dianzi
parte uccisi e parte presi ducento e più cavalli veneti comandati
da Leonardo da Praia cavalier gerosolimitano, che vi lasciò la vita.
S'inoltrò poscia il Trivulzio collo esercito suo fino a Bomporto sul
Panaro: nel qual tempo _papa Giulio_, sentito che si avvicinava questo
brutto temporale, preso consiglio dalla prudenza, e più dalla paura,
determinò di abbandonar Bologna. Ma, prima di mettersi in viaggio, fece
un'efficace parlata al Senato e nobiltà, esortando ognuno alla difesa
della città: al che mostrarono essi una mirabil prontezza che fu poi
derisa dal Guicciardino, ma difesa da una penna Bolognese. Nel dì 14
di maggio il papa se ne partì colla sua corte, e andò a mettere di
nuovo la residenza in Ravenna. Restò governatore di Bologna _Francesco
Alidosio_, detto il _cardinal di Pavia_, il quale, vedendo così bene
animati i cittadini, fece dipoi prendere loro le armi per opporsi
ai disegni de' nemici. Intanto il Trivulzio, costeggiato sempre dal
duca d'Urbino, coll'esercito pontificio e veneto giunse fino al ponte
del Lavino. Allora fu che si cominciò qualche tumulto in Bologna,
parte per le segrete insinuazioni dei fautori di _Annibale_ ed _Ermes
Bentivogli_, che erano nel campo franzese e soffiavano nella città; e
parte per paura nata nel popolo di perdere i loro raccolti, e di aver
da sofferire un assedio. Volle il cardinale farli uscire; ed unirli
al duca d'Urbino: non se ne sentirono voglia. Tentò di far entrare in
città Ramazzotto con mille fanti: nol vollero ricever dentro. Perciò il
cardinale, accortosi della loro ribellione, giudicò bene di mettersi
in salvo, e segretamente si inviò alla volta d'Imola. Dopo di che i
Bolognesi, nella notte nel dì 21 di maggio venendo il 22, ammisero in
città i Bentivogli con gran festa ed universal tripudio.

A questo avviso poco stette l'esercito pontificio a sfilare
precipitosamente verso la Romagna; ma in passando dietro le mura di
Bologna, parte di quel popolo, e i villani, e i montanari accorsi alla
preda, con altissime grida e villanie inseguendoli, tolsero loro le
artiglierie e munizioni, e buona parte de' carriaggi. Sopravvenne poi
la cavalleria franzese che levò a costoro parte di quel bottino, e
fece del resto addosso ai fuggitivi, i quali chi qua chi là attesero a
salvar la vita. La Storia manuscritta dell'Anonimo Padovano mette circa
tre mila morti, e gran quantità di prigioni. Il Guicciardino pochi ne
conta. Nel giorno seguente il Trivulzio coll'esercito marciò fuor di
Bologna, e la sera giunse a castello San Pietro. Avrebbe potuto con
sì buon vento far de' grandi progressi in Romagna, ma quivi si fermò
per ricevere nuovi ordini dal _re Lodovico_ E questi poi furono che
se ne tornasse indietro, persuadendosi il buon re di poter ammollire
con tanto rispetto il cuor duro del papa, e di trarlo alla pace, oltre
al non voler accrescere la gelosia delle altre potenze, se avesse
continuato il corso della vittoria. Portata intanto a papa Giulio in
Ravenna la dolorosa nuova di questi avvenimenti, facile è l'immaginare
con che trasporti di collera e di dolore la ricevesse, mirando in un
tratto svanite tanto sue glorie, dissipato l'esercito suo e il veneto,
ed avere, invece di prendere Ferrara, perduta Bologna, la più bella
e ricca delle sue città dopo Roma. Maggiormente si alterò egli dipoi
all'avviso che il popolo di Bologna avea abbattuta, e con ischerno
strascinata e rotta la bellissima statua sua, opera di Michel Agnolo
Buonarotti ch'era costata cinque mila ducati d'oro; e che la cittadella
di Bologna, benchè ampia e forte, mal provveduta di vettovaglie e di
munizioni, s'era, dopo cinque giorni, renduta, ed essere poi stata
furiosamente smantellata tutta dai Bolognesi. A tali disastri un altro
si aggiunse che più di tutto gli trafisse il cuore. Era corso a Ravenna
il _cardinale Alidosio_, ed avea rovesciata sul _duca d'Urbino_ tutta
la colpa di sì gran precipizio di cose, quando v'era gagliardo sospetto
che fra esso porporato e i Franzesi passassero segrete intelligenze,
e da lui fosse proceduto il male. Capitato colà anche il duca, nè
potendo ottenere udienza dallo sdegnato zio papa, e intesone il perchè,
talmente s'inviperì contra d'esso cardinale, uomo per altro dipinto
da alcuni come pieno di malvagità, che, trovatolo per accidente fuor
di casa, colle sue mani e coll'aiuto de' suoi seguaci spietatamente
l'uccise sulla strada, e poi si ritirò ad Urbino. Avrebbero tanti
accidenti umiliato, anzi abbattuto il cuor d'ognuno, ma non già quello
di papa Giulio, il quale, lasciata Ravenna, passò a Rimini, dove suo
malgrado cominciò a prestare orecchio alle proposizioni di pace, ma con
allontanarsene ogni dì più a misura di quegli avvenimenti che andavano
calmando la sua paura, e facendo risorgere le sue speranze. Parlava
egli ordinariamente più da vincitore che da vinto. E quantunque fosse
in questi tempi intimato un concilio o conciliabolo, da tenersi in Pisa
contra di lui, col pretesto di riformare la Chiesa nelle membra e nel
capo stesso, proclamato dai cardinali ribelli per incorreggibile; pure
sembrava ch'egli non se ne mettesse gran pensiero. Si ridusse poi a
Roma, dove processò e dichiarò decaduto da ogni grado il nipote _duca
d'Urbino_: gastigo nondimeno che non durò se non cinque mesi, dopo i
quali (tanto perorarono in favor d'esso duca i parziali, a forza di
screditare l'ucciso cardinal di Pavia) se ne tornò il duca a Roma,
rimesso come prima nella grazia ed amore del papa.

Tali mutazioni di cose servirono ad _Alfonso duca_ di Ferrara per
ricuperar Lugo e tutte le altre sue terre di Romagna, e poscia Carpi,
con farne fuggire _Alberto Pio_, che ebbe poco tempo di goderne il
possesso. Ricuperò ancora il Polesine di Rovigo, ed avrebbe anche
potuto riaver Modena; ma di più non osò per riverenza a _Massimiliano
Cesare_ che comandava in questa città, e al _re Cristianissimo_,
a cui non piaceva di dar maggiore molestia al pontefice. Quanto al
_Trivulzio_, dacchè egli ebbe intesa la mente del re, lasciato qualche
rinforzo di gente ai Bentivogli, s'inviò coll'esercito franzese alla
Concordia; e, se vogliam credere all'Anonimo Padovano, più che al
Guicciardino, fu in questo tempo, e non già prima, che l'espugnò.
Fu presa a forza d'armi quella terra, e data a sacco, colla morte di
quasi tutto il presidio di trecento fanti, che ivi si trovarono sotto
il comando del suddetto Alberto Pio. Locchè fatto, si spinse sotto la
Mirandola. _Gian-Francesco Pico_, non vedendo speranza di soccorso,
e sapendo anche d'essere odiato da quel popolo, giudicò meglio di
capitolarne la resa, e di ritirarsi dolente colla sua famiglia ed avere
in Toscana; con che rientrò nella Mirandola la _contessa Francesca_,
figlia d'esso maresciallo Trivulzio, con Galeotto suo figlio. Attesero
da lì innanzi i Franzesi alla guerra contro la signoria di Venezia,
uniti con gl'imperiali in Verona. Nel mese di giugno dall'armata
veneta che era a Soave e a San Bonifazio, e continuamente infestava
il Veronese, fu spedito un grosso corpo di gente per dare il guasto
alle biade già mature. Trecento lance franzesi, uscite di Verona,
ne lasciarono tornar pochi al loro campo. Un altro giorno imperiali,
Franzesi ed Italiani, in numero di sedici mila persone sotto il comando
del _signor della Palissa_ e del signor di Rossa Borgognone, marciarono
verso Soave. _Lucio Malvezzo_ e _Andrea Gritti_, messo in armi
l'esercito veneto, animosamente s'affrontarono con loro a Villanova.
La peggio toccò ai Veneti, i quali poi si ritirarono a Lunigo, e di là
a Padova, lasciando aperta la strada a' nemici di venire a postarsi a
Vicenza. Passò dipoi l'armata de' collegati sotto Trivigi, ma lo trovò
ben guardato. Nel tempo stesso calò un esercito tedesco, comandato
dal _duca di Brunsvich_, nel Friuli, stato finora campo di battaglia e
di miserie. Si impadronì di Castel Nuovo, Conegliano, Sacile, Udine;
in una parola di tutto il Friuli. Quindi passò sotto Gradisca, una
delle migliori fortezze d'Italia; e, piantate le batterie, per viltà
de' soldati che erano alla difesa, furono obbligati gli uffiziali
veneti a capitolar la resa con oneste condizioni. Ma che? non andò
molto che si vide cangiar faccia la fortuna. Era mancato di vita
_Lucio Malvezzo_ governator dell'armata veneta, e in suo luogo eletto
_Gian-Paolo Buglione_ Perugino, persona di gran credito nella milizia.
Questi, sapendo essere Verona restata assai smilza di presidio,
e con soli fanti, spedì cinquecento stradiotti a cavallo, che si
diedero ad infestar tutti i contorni di Verona; cosicchè quella città
pareva assediata, nè potea ricevere vettovaglie. Venendo ancora il
conte di Prosnich Tedesco da Marostica, per andare a Trivigi con
trecento cavalli, il Baglione spedì contra d'essi _Giano Fregoso
_e il _conte Guido Rangone_ con secento cavalli. La battaglia ne'
contorni di Bassano fu svantaggiosa ai Veneti sul principio, con
restarvi prigioniere il Rangone, che, senza volere o potere aspettar
il compagno, avea attaccata la zuffa. Sopraggiunto poscia il Fregoso,
non solo ricuperò i prigioni, ma ruppe affatto i Tedeschi, che parte
dai vincitori, parte dai villani furono uccisi. Quel che è più,
venute le pioggie, rotte le strade, non potendo gli eserciti ricevere
vettovaglie, si ritirarono i collegati di sotto Trivigi, e andarono a
Verona. Anche il duca di Brunsvich se ne tornò in Germania. La loro
ritirata servì di facilità a' Veneziani per ricuperar l'infelice
Vicenza e tutto il Friuli, a riserva di Gradisca, non so se con più
loro onore o più vergogna di Massimiliano Cesare.

Gravemente s'infermò in Roma _papa Giulio_ verso la metà d'agosto, e
fece sperare a molti e temere ad altri il fine di sua vita. Neppur
questo ricordo dell'umana bastò ad introdurre in quel feroce animo
veri desiderii di pace, benchè tanto v'inclinasse il re di Francia
con altri potentati. Appena si riebbe egli, che tornò ai soliti
maneggi di leghe e ai preparamenti di guerra. S'era dato principio
in Pisa all'immaginato conciliabolo contra di lui. Per opporsegli,
intimò anch'egli un concilio generale da tenersi nell'anno prossimo
nel Laterano. Tanto poi seppe fare l'indefesso pontefice, che trasse
affatto ai suoi voleri in quest'anno _Ferdinando il Cattolico_ re
d'Aragona e delle due Sicilie, ed _Arrigo VIII_ re d'Inghilterra.
Veramente il primo avea mirato sempre di mal occhio le nuove
conquiste dei Franzesi in Italia, e dacchè ebbe ricuperato ciò che a
lui apparteneva nel regno di Napoli, sospirava ogni dì una ragione
o pretesto per levarsi dalla Lega di Cambrai, e romperla col re di
Francia. Siccome principe di mirabil accortezza, sapeva per lo più
coprir la sua fina politica col mantello della religione. Così fu nella
presente occasione. Col motivo di far guerra ai Mori in Africa, ottenne
dal papa le decime del clero, e con far predicare questa santa impresa,
ricavò lauto danaro dalla pietà de' suoi popoli, che mise insieme una
buona annata, la quale avea poi da servire contro i Cristiani, come
ne' tre secoli precedenti si era tante altre volte praticato non senza
disonore della religion cristiana. Ossia ch'egli fosse prima d'accordo
col papa per questo armamento, o che il papa il tirasse nel suo
partito in quest'anno, certo è che fecero lega insieme, comprendendo
in essa i Veneziani; e questa fu solennemente pubblicata in Roma nel
dì quinto d'ottobre. Indotto a ciò si mostrava il re Cattolico dal suo
particolare zelo di religione per difendere il papa, oppresso dall'armi
franzesi coll'occupazion di Bologna, e con lo scismatico concilio di
Pisa. Trasse il papa, siccome poco fa dissi, in questa lega anche il re
d'Inghilterra; e si legge presso in Rymer[384] e presso il Du-Mont[385]
lo strumento d'unione fra esso re e il Cattolico, stipulato a dì 20 di
dicembre dell'anno presente _pro suscipienda sanctae romanae Ecclesiae
Matris nostrae defensione pernecessaria_. Pertanto avendo Ferdinando
inviato nel regno di Napoli mille e ducento lance, o vogliano dire
uomini d'armi, mille cavalli leggeri e dieci mila fanti, tutta gente
di singolar bravura e fedeltà, pel cui mantenimento s'erano obbligati
il pontefice e il senato veneto di pagare ogni mese quaranta mila
ducati d'oro, la metà per cadauno: ordinò che questo esercito, sotto
il comando di _don Raimondo di Cardona_ vicerè di Napoli, venisse
ad unirsi in Romagna col pontificio e veneto, il che fu eseguito. Ma
qui non finì la tela. Furono di nuovo mossi dal danaro del papa gli
Svizzeri contro lo Stato di Milano; e in fatti molte migliaia d'essi
sul principio di novembre calarono a Varese, col concerto che le armi
venete e del papa avrebbono fatta una gagliarda diversione. Portavano
lo stendardo, sotto il quale nel precedente secolo aveano date le
memorabili rotte al duca di Borgogna. A questo formidabil segno dovea
tremar chicchessia. Lo Storico Padovano scrive, che nel loro generale
stendardo a lettere d'oro era scritto: DOMATORES PRINCIPVM. AMATORES
JUSTITIAE. DEFENSORES SANCTAE ROMANAE ECCLESIAE.

Era intanto dichiarato per governator di Milano e suo luogotenente
generale dal re Cristianissimo, _Gastone di Fois_ suo nipote, giovane
che nell'età di soli ventidue anni uguagliava, se non superava,
in senno e valore i più vecchi e sperimentati capitani. Poca gente
d'armi, poca fanteria avea egli; e in Milano era non lieve il terrore
e la costernazione. Andò Gastone per consiglio del _Trivulzio_ a
postarsi a Saronno con quelle forze che potè raunare. Ed essendosi
inoltrati gli Svizzeri a Galerate, con saccheggiare e bruciare ogni
cosa, seguitarono il viaggio verso Milano, dove si andò ritirando
Gastone, oppure Trivulzio, come s'ha dall'Anonimo Padovano. Il
quale aggiugne che seguirono varii combattimenti colla peggio ora
degli uni, ora degli altri. Ma non osando gli Svizzeri di fare alcun
tentativo contra di quella gran città, piegarono verso Cassano, con
apparenza di voler passare l'Adda. Quand'eccoti a tutto un tempo,
spedito un loro uffiziale a Gastone, si offerirono di tornarsene alle
loro montagne, se si volea dar loro un mese di paga. Essendo intanto
arrivati quattro mila fanti italiani a Milano, Gastone allora parlò
alto, e poco esibì. Da lì a poco andarono a finir le minaccie di que'
barbari in ritirarsi al loro paese, lasciando per la seconda volta
delusi i commissarii del papa e de' Veneziani, che erano con loro,
ed allegando per iscusa che non correvano le paghe, ed aver mancato i
generali del papa e de' Veneziani al concerto della lor venuta. Così
è raccontato questo fatto dal Guicciardino e dall'autore franzese
della Lega di Cambrai. Ma l'Anonimo Padovano, forse meglio informato
di questi affari, scrive che Gastone col danaro corruppe il capitano
Altosasso, ed alcuni altri condottieri svizzeri, i quali, mosso tumulto
nell'armata, fecero svanire ogni altro disegno. Usciti di questo
pericoloso imbroglio i Franzesi, vennero dipoi a prendere il quartiere
a Carpi, alla Mirandola, a San Felice e al Finale; e questo perchè
gli Spagnuoli erano già pervenuti a Forlì, ed uniti coll'esercito
pontificio minacciavano l'assedio di Bologna. Riuscì in quest'anno a
di tre di settembre ai Fiorentini dopo lungo tratto e molte minaccie,
di cavar di mano de' Senesi la terra di Montepulciano. Di grandi
istanze fece loro il _re Lodovico_, perchè uscissero di neutralità,
ed entrassero in lega con lui; e le dimande sue erano avvalorate dal
Soderini perpetuo gonfaloniere di quella repubblica. Tuttavia prevalse
il parere dei più di non mischiarsi in sì arrabbiata guerra. Nè si dee
tralasciare che fu dato principio in Pisa al conciliabolo dei Franzesi;
ma principio ridicolo, sì poco era il numero de' concorrenti, nè si
vedea comparire alcuno dalla parte di _Massimiliano Cesare_. Avea
_papa Giulio_ colle buone tentato più volte, ma sempre inutilmente,
di far ravvedere quei pochi sconsigliati cardinali; ma allorchè si
vide forte in sella per le leghe, delle quali, s'è parlato disopra,
nel dì 24 d'ottobre fulminò le censure contra di loro, privandoli del
cappello e d'ogni altro benefizio. Non sapea digerire il popolo di
Pisa di tenere in sua casa un sì fatto scandalo, e brontolava forte,
e facea temer qualche sollevazione. Perciò que' prelati impetrarono da
Firenze di poter tenere una guardia di Franzesi, ma mediocre, per lor
sicurezza. I Franzesi di quel tempo, per confession d'ognuno, erano
senza disciplina; e gravosi anche agli amici per la loro arroganza ed
insolenza, massimamente verso le donne; locchè produsse delle risse
fra loro e i Pisani, ed una specialmente, in cui restarono feriti
i _signori di Lautres_ e di _Sciattiglione_, che comandavano quella
guardia. Il perchè quei cardinali, paventando di peggio, giudicarono
meglio di ritirarsi a Milano, anche ivi mal veduti da quel popolo, ma
sostenuti da chi potea farsi rispettare. Un grande tremuoto nel mese
di marzo del presente anno recò non lieve danno a Venezia, a Padova, al
Friuli e a molti di que' contorni.


NOTE:

[383] Bembo. Guicciardino. Storia Ven. MS.

[384] Rymer, Act. Public.

[385] Du-Mont, Corp. Diplomat.




    Anno di CRISTO MDXII. Indizione XV.

    GIULIO II papa 10.
    MASSIMILIANO I re de' Romani 20.


Si meravigliano talvolta alcuni al vedere al di nostri le armate
campeggiare in tempo di verno, e fare assedii e battaglie, quasi
prodezze ignote agli antichi. Ma noi abbiam veduto ciò che avvenne
nel precedente verno; ora vedremo ciò che nel presente. Dappoichè
si fu congiunto l'esercito spagnuolo sotto il comando del vicerè
_Raimondo di Cardona_ col pontificio, in cui era legato _Giovanni
cardinale dei Medici_, e sotto di lui _Marcantonio Colonna_, messo
in consulta l'andare addosso a Ferrara, oppure a Bologna, si trovò
troppo difficile il primo disegno per le strade rotte e pel rigore
della stagione, e però fu presa la risoluzione di mettere il campo a
Bologna, dove si potea meglio campeggiare; e che intanto si procurasse
l'acquisto della bastia, ossia fortezza che il duca di Ferrara
teneva alla Fossa Zaniola, siccome posto di grande importanza per
andar a Ferrara. Colà fu inviato verso il fine di dicembre dell'anno
precedente _Pietro Navarro_, mastro di campo, generale della fanteria
spagnuola, uomo di gran credito nelle armi. V'andò egli con due mila
fanti (il Bembo scrive nove mila) e con un buon treno di artiglieria.
l'Anonimo Padovano: mette per capitano di questa impresa il signor
_Franzotto Orsino_. Aggiugne ancora che in poche ore, tolte le difese
agli assediati, se ne impadronirono gli Spagnuoli a forza d'armi. Del
medesimo tenore parla anche lo scrittore della Lega di Cambrai. Ma il
Guicciardino e il Bembo dicono, che dopo tre dì di resistenza, Gasparo
Sardi ferrarese dopo cinque giorni, e fra Paolo carmelitano dopo dieci
dì, ebbero quella piazza. Non può certamente sussistere tanta brevità
di tempo, perchè convenne battere con artiglierie le mura, e secondo
il Bembo, vi fu formata e fatta giuocar una mina gravida di polve
da fuoco: cose che richieggono tempo. La verità si è, che dopo fatta
la breccia o colle palle da cannone o colla mina, fu dato l'assalto
che costò non poco sangue agli aggressori, ed obbligò il valoroso
Vestidello Pagano, comandante di quella fortezza, con que' pochi de'
suoi ch'erano restati in vita, a rendersi, salve le persone, nel dì
ultimo di dicembre del precedente anno. Scrivono alcuni, ch'egli fu
ucciso nell'ostinata difesa; ma Gasparo Sardi e l'Ariosto che meglio
sapeano i fatti di casa loro, ci assicurano, avere quei mancatori di
fede tolta a lui la vita dopo la resa, in vendetta di un loro bravo
uffiziale perito con tant'altra gente in quell'assedio. Ecco le parole
dell'Ariosto:

    _Che poichè in lor man vinto si fu messo_
    _Il miser Vestidel, lasso e ferito,_
    _Senz'arme fu fra cento spade ucciso_
    _Dal popol la più parte circonciso._

_Alfonso duca_ di Ferrara, a cui stava forte sul cuore la perdita
di quel rilevante posto, nel dì 15 di gennaio di quest'anno colà si
portò anch'egli colla gente e colle artiglierie occorrenti, e seppe
così destramente e valorosamente condurre l'impresa, che diroccato il
muro frescamente rifatto, in poche ore a forza d'armi ripigliò quella
fortezza, con esservi mandati a filo di spada tutti i difensori. Fu
colpito nell'assalto lo stesso duca nella fronte da una pietra mossa
dalle artiglierie con tal empito, che rimase tramortito più giorni.
La celata gli salvò la vita. Papa Giulio, uomo facilmente rotto ed
iracondo, scrisse per questo fatto lettere di fuoco a' suoi capitani.

Dopo vari consigli finalmente nel dì 20 di gennaio colla neve in
terra l'esercito pontificio e spagnuolo imprese l'assedio di Bologna,
postandosi verso quella città dalla parte della Romagna per la
comodità delle vettovaglie. Piantate le batterie, si diede principio
alla loro terribile sinfonia, si formarono gli approcci, e già erano
diroccate cento braccia delle mura, e vacillante la torre della
porta di santo Stefano. Dentro non mancavano ad una valorosa difesa i
_Bentivogli_ con chi era del loro partito, e _Odetto di Fois_, ed _Ivo
d'Allegre_ capitani franzesi che con due mila Tedeschi e dugento lance
rinforzavano quel presidio. Erasi per dare l'assalto alla breccia, ma
si volle aspettar l'esito di una mina, tirata sotto la cappella della
beata Vergine del Baracane nella strada Castiglione da Pietro Novarro.
Scoppiò questa, e mirabil cosa fu, che la cappella fu balzata in aria,
e tornò a ricadere nel medesimo sito di prima, con restar delusa
l'aspettazion degli Spagnuoli, quivi pronti per l'assalto. Intanto
Gastone di Fois, ridottosi al Finale di Modena, andava ammassando le
sue genti, e seco si unì il duca di Ferrara colle sue. Udito il bisogno
de' Bolognesi, spedì loro mille fanti, e poi centocinquanta lance che
felicemente entrarono nella città: cosa che fece credere ai nemici
ch'egli non pensasse a passare colà in persona; e tanto più perchè
l'armata veneta avea spedito di là dal Mincio un grosso distaccamento,
e si temeva di Brescia. Ma il prode Gastone mosso una notte l'esercito
dal Finale, ad onta della neve e dei ghiacci, con esso arrivò a
Bologna nel dì quinto di febbraio e v'entrò per la porta di san Felice,
senzachè se ne avvedessero i nemici: il che certo parrà inverisimile
a più d'uno, e pure lo veggiamo scritto come cosa fuor di dubbio.
Pensava egli di uscir tosto addosso agli assedianti; ma deferendo
ai consigli di chi conoscea la necessità di ristorar la gente troppo
stanca, intanto preso dagli Spagnuoli uno stradiotto rivelò ad essi lo
stato presente della città. Di più non vi volle, perchè l'armata dei
collegati levasse frettolosamente il campo, e si ritirasse alla volta
d'Imola. Solamente alcuni cavalli franzesi ne pizzicarono la coda con
prendere qualche bagaglio. Nella Storia del Guicciardino è messa la
ritirata loro nel dì 15 di febbraio, ma ciò avvenne nella notte del dì
sesto antecedente al giorno settimo. Per questo avvenimento si diffuse
l'allegrezza per tutta Bologna; quando eccoli arrivar corrieri con
delle disgustose nuove che turbarono tutta la festa.

Aveva il _conte Luigi Avogadro_ nobile bresciano con altri suoi
compatrioti bene affetti alla repubblica veneta, e stanchi del
governo franzese, invitati segretamente i Veneziani all'acquisto di
Brescia, promettendo d'introdurli dentro per la porta delle Pile,
giacchè poco presidio era rimasto in quella città. A questo trattato
avendo accudito il senato veneto, _Andrea Gritti_ legato della
loro armata, e personaggio di gran coraggio, con trecento uomini
d'armi, mille e trecento cavalli leggieri e mille fanti, partito da
Soave, andò a valicare il Mincio, ed unito coll'Avogadro si presentò
davanti a Brescia. Ma, essendosi scoperto il trattato, e presi alcuni
de' congiurati, niun movimento si fece nella città. Il Gritti non
iscoraggito per questo, giacchè giunsero a rinforzarlo alcune migliaia
di villani, volle tentar colla forza ciò che non s'era potuto ottener
colla frode. Fu dato nel dì 5 di febbraio da più parti l'assalto e
la scalata a Brescia; e perciocchè finalmente sollevossi il popolo
gridando ad alte voci _Marco, Marco,_ il signor di Luda comandante
franzese co' suoi e co' nobili del suo seguito si ritirò nel castello.
Dato fu il sacco alle case de' nobili fuggiti, e a quanto v'era de'
Franzesi; e stentò assaissimo il Gritti a trattenere gl'ingordi soldati
e villani dal far peggio. Stesasi questa nuova a Bergamo, anche quella
città, a riserva del castello, alzò le bandiere di San Marco: segno
che i Franzesi non sapeano acquistarsi l'amore de' popoli. Corse bene
il Trivulzio a Bergamo, ma ritrovò serrate ivi le porte per lui; però
si ridusse a Crema, e quella città preservò dalla ribellione. In
Venezia per tali acquisti si fecero per tre dì immense allegrezze.
Intanto a Gastone di Fois giunsero l'uno dietro l'altro corrieri
coll'avviso della perdita di Brescia e di Bergamo. Per sì dolorosa
nuova non punto sbigottito il generoso principe, dopo aver lasciato in
Bologna il signor della Foglietta con quattrocento lancie e secento
arcieri, e _Federigo da Bozzolo_ con quattro mila fanti, nel lunedì
8 di febbraio col resto della sua gente s'avviò a Cento. Fu nel dì
seguente al Bondeno e alla Stellata. Nel mercordì passò il Po, e si
fermò ad Ostia. L'altro dì passò il Tartaro a Nogara; dove saputo che
_Gian-Paolo Baglione_ governatore dell'armata veneta era pervenuto
all'isola della Scala con trecento lancie e mille fanti, scortando
dodici cannoni da batteria e gran copia di munizioni per l'espugnazione
del castello di Brescia, subito spinse circa mille e ducento cavalli
a quella volta. Il Baglione, avvertito da' contadini, spronò coi suoi
il più che potè. Giunsero i Franzesi alla torre del Magnano addosso al
_conte Guido Rangone_, che marciava con altre fanterie e con trecento
cavalli. Fatta egli testa, cominciò valorosamente a difendersi; ma
sopraffatto dalla gente che di mano in mano arrivava, e cadutogli sotto
il cavallo, rimase egli con altri non pochi prigione. Si contarono più
di trecento fanti sul campo estinti, oltre ai prigionieri. Il resto si
salvò col Baglione. Questa pugna seguì circa le quattro ore della notte
al chiaro della neve, e al lume delle stelle. Vennero poi i vincitori
ad alloggiare in varie ville, _dove si trovò aver eglino fatto quel
giorno, senza mai trarre la briglia ai cavalli, miglia cinquanta: cosa
che so non sarà creduta; ma io, che fui presente sul fatto, ne faccio
vera testimonianza_. Queste son parole dell'Anonimo Padovano, la cui
Storia manuscritta è in mio potere.

Somma in questo mentre fu la sollecitudine e lo sforzo di _Andrea
Gritti_, per veder pure se poteva espugnare il castello di Brescia;
unì schiere assaissime di villani armati; dappertutto accrebbe le
fortificazioni e le guardie, animando specialmente con bella orazione
il popolo alla difesa, e con ricavarne per risposta, che tutti erano
pronti a mettere la vita loro e de' proprii figliuoli, e quanto aveano,
piuttosto che tornare sotto il crudel dominio oltramontano. Nel martedì
della seguente settimana giunse Gastone in vicinanza di Brescia, e
la notte introdusse nel castello quattrocento lancie (con rimandare
indietro i lor cavalli) e tre mila fanti. Fece nel dì seguente intimare
al popolo, che se non si rendevano in quel dì, darebbe la città a
sacco; e che, rendendosi, otterrebbe il perdono dal re. Altra risposta
non riportò, se non che si voleano difendere sino alla morte. Attese
quella notte chi avea giudizio a mettere in monistero le lor mogli e
figliuole, e a seppellir ori, argenti e gioie, dove più pensavano che
fossero sicuri. La mattina seguente, all'apparir del giorno, che fu il
dì 19 di febbraio, cioè il giovedì grasso dell'anno presente, giorno
sempre memorando, scesero dal castello i Franzesi. Si leggeva nei lor
volti l'impazienza e il furore per la voglia e speranza del vagheggiato
bottino. Battaglia fiera seguì ai primi ripari de' Veneziani. Superati
questi colla morte di circa due mila Veneti, entrarono i Franzesi con
grande schiamazzo nella città, e ferocemente assalita la gente d'armi
che era alla difesa della piazza, dopo un sanguinoso combattimento,
la mise in rotta. Intanto il resto dell'armata franzese che era fuori
della città, aspettando che si aprisse qualche porta, vide spalancarsi
quella di San Nazaro, per cui fuggiva con ducento cavalli il conte
Luigi Avogadro, promotore di quella congiura. Restò egli prigione, ed
entrate quelle milizie, finirono d'uccidere, dissipare e far prigioni
i Veneti e Bresciani armati, con tante grida e rumore, che parea che
rovinasse il mondo. Mirabili cose vi foce Gastone di Fois, non solo
come capitano, ma come ottimo soldato. Si fece conto che vi morissero
più di sei mila fra cittadini e Veneziani, o fra gli altri _Federigo
Contarino_ capitano di tutti i cavalli leggeri della repubblica.
Rimasero prigioni _Andrea Gritti legato, Antonio Giustiniano_ podestà,
_Gian-Paolo Manfrone_, ed altri assaissimi uffiziali. Dei Franzesi vi
morirono più di mille persone. Terminata la battaglia, si scatenarono
gli arrabbiati vincitori per dare il sacco a quell'opulenta ed infelice
città. Durò questo quasi per due giorni, ne' quali non si può dire
quanta fosse la crudeltà di que' cani, giacchè in sì fatte occasioni
gli armati non san più d'essere, non dirò cristiani, ma neppur uomini,
e peggiori si scuoprono delle fiere stesse. Non contenti de' mobili
di qualche prezzo, fecero prigioni tutti i benestanti cittadini,
obbligandoli con tormenti inuditi a rivelar le robe e danari ascosi,
o a pagare delle esorbitanti taglie; e molti, per non poterle pagare,
furono trucidati. Entrarono anche in ogni monistero di religiosi, e
tutto il bene ivi ricoverato restò in loro preda. Sul principio ancora
del sacco non pochi scellerati soldati, senza far conto del divieto
fatto dal generale Gastone, forzarono le porte di alcuni conventi
di sacre vergini, commettendovi cose da non dire. Ma avendone esso
generale fatti impiccare non so quanti, provvide alla sicurezza di que'
sacri luoghi, dove s'erano rifugiate quasi tutte le donne bresciane.
La sera finalmente del venerdì uscì bando, sotto pena della vita, che
cessasse il saccheggio, e che nel dì seguente tutti i soldati uscissero
di città. Appena udirono sì grande scempio i Bergamaschi, che nella
seguente domenica tornarono all'ubbidienza de' Franzesi, e collo sborso
di venti mila scudi impetrarono il perdono. L'Avogadro ed altri autori
di tanto male alla loro patria, nel dì appresso furono decapitati e
squartati; e due figli del primo da lì ad un anno anch'essi ebbero
reciso il capo in Milano. Tal fine ebbe questa lagrimevol tragedia, che
fece incredibile strepito per tutta l'Europa.

Intanto _papa Giulio_ più che mai inviperito contra del re di Francia,
e risoluto, come egli sempre andava dicendo, di voler cacciare i
Barbari d'Italia, senza pensare se questo fosse un mestiere da sommo
pastor della Chiesa e vicario di Cristo, movea cielo e terra per
levare gli amici ad esso re Cristianissimo, e per tirargli addosso dei
nemici. Gli riuscì di condurre _Massimiliano Cesare_ ad una tregua
di dieci mesi co' _Veneziani_, mediante lo sborso di cinquanta mila
fiorini renani, e in fine di staccarlo affatto dai Franzesi. Seppe
far tanto, che _Arrigo re_ d'Inghilterra si diede a fare un potente
preparamento d'armi per muovere guerra alla Francia. _Ferdinando il
Cattolico_, oltre a quella che faceva in Italia, fu incitato ancora
a cominciarne un'altra ne' Pirenei. Nuovi e gagliardi maneggi fece
parimente il pontefice col denaro e con altri regali, per tirar
di nuovo gli Svizzeri contra dello Stato di Milano. Vedeva il _re
Lodovico_ tutti questi nuvoli in aria, ed intanto avea sulle spalle
gli eserciti pontificio, veneto e spagnuolo, che maggior apprensione
gli recavano per gli Stati d'Italia. Perciò inviò ordine a _Gastone
di Fois_ di tentar la fortuna con una battaglia. Gastone, sentendosi
invitato al suo giuoco, e sapendo da altra parte che Bologna si trovava
continuamente infestata e come bloccata dalle armi del papa e del
vicerè Cardona, passò a Ferrara per concertare col _duca Alfonso_
quanto era da fare. E dacchè ebbe ricevuto un rinforzo di trecento
lancie e di quattro mila fanti guasconi e piccardi, e cinque mila
fanti tedeschi, condotti da Jacob e Filippo capitani di gran nome in
Germania; fece la rassegna dell'armata sua, che si trovò ascendere a
lancie ossia uomini d'arme mille e ottocento, a quattro mila arcieri
e a sedici mila fanti. Nel dì 26 di marzo mosse dal Finale di Modena
l'armata sua verso la Romagna, e al luogo del Bentivoglio seco
si unì Alfonso duca di Ferrara colle sue truppe, e con gran copia
d'artiglierie e munizioni. A questo avviso, il _cardinal de' Medici_
legato e il _Cardona_ si ritirarono verso la montagna di Faenza col
loro esercito, consistente in mille e cinquecento lancie, in tre
mila cavalli leggieri e in diciotto mila fanti. Non aveano voglia di
venire alle mani, perchè speravano che, tirando in lungo la faccenda,
calerebbono gli Svizzeri nello Stato di Milano, ed unicamente pensavano
a difficultar le vettovaglie al campo franzese. Giunto Gastone a
Cotignola, arrivarono oratori di _Massimiliano Cesare_ ad intimar gravi
pene ai Tedeschi militanti al soldo del re Cristianissimo; ma senza
frutto, avendo que' capitani risposto di non voler mancare alla lor
fede. Fu dunque presa la risoluzione nel campo franzese di marciare
alla volta di Ravenna. Per non lasciarsi alle spalle il forte e ricco
castello di Russi, giacchè arrogantemente fu risposto dagli abitanti
all'intimazione di rendersi, convenne adoperar le artiglierie, e con
un fiero e sanguinoso assalto impadronirsene. Vi furono tagliate
a pezzi (se vogliam prestar fede all'Anonimo Padovano, che sembra
essere intervenuto a quel macello) circa mille persone tra soldati e
terrazzani, e dato un orrido sacco all'infelice luogo. Il Guicciardino
molto men dice de' morti. Indi passò l'esercito sotto Ravenna, alla cui
difesa dianzi era stato inviato _Marcantonio Colonna_ con cento lancie,
ducento cavalli leggeri e mille fanti. Disposte le sue artiglierie,
cominciò tosto il duca di Ferrara a bersagliar quelle vecchie mura
con un continuo tremuoto. Formata la breccia, si venne all'assalto
nel venerdì santo, giorno ben santificato da quella gente; e durò la
battaglia per quattro ore, sostenuta con tal vigore dal Colonna, che
vi perirono fra l'una e l'altra parte da mille e cinquecento fanti,
la maggior parte italiani, e vi restò malamente ferito _Federigo da
Bozzolo_, valente capitano de' Franzesi.

A questi avvisi, il vicerè Cardona, non volendo lasciar perdere
Ravenna, fu necessitato a muoversi coll'armata collegata, e venne a
postarsi in un forte alloggiamento, tre miglia lungi da quella città,
dove si afforzò con alzar terra e cavar fosse fatte a mano colla
maggior celerità possibile. Trovavasi il general franzese in sommo
imbroglio, perchè vedea i nemici ostinati a schivar la zuffa; e intanto
l'armata sua si trovava in gran disagio, perchè erano cinque giorni
che gli uomini campavano di solo frumento cotto e d'acqua, e i cavalli
non istavano meglio, perchè cibati anch'essi di solo frumento e di
poche foglie di salici; sicchè era necessario o ritirarsi o avventurare
giornata campale. Fu preso l'ultimo partito, e tutto il sabbato santo
fu impiegato a prepararsi per sì orrida danza. La mattina dunque
del dì 11 di aprile, correndo la maggior festa dell'anno, cioè la
Risurrezion del Signore, giorno celebrato con tanta divozione da tutto
il Cristianesimo, ma funestato da coloro con tanti sdegni e spargimenti
di sangue, l'esercito franzese in ordinanza marciò contra del
collegato. Con essi Franzesi era il _cardinale San Severino_, legato
del conciliabolo di Pisa, che pareva un san Giorgio, perchè armato
da capo a' piedi. Prevalse fra gli Spagnuoli il parere di _Pietro
Navarro_, che non si avesse ad uscir dai trinceramenti, credendo egli
maggior vantaggio l'aspettar di piè fermo il nemico dietro ai ripari.
Ma il senno del duca di Ferrara trovò la maniera di cacciarli fuor
della tana; perciocchè, postate le batterie de' suoi grossi cannoni
in un buon sito, cominciò con tal furia a percuotere entro le lor
trincee i collegati, che, per attestato dell'Anonimo Padovano, il quale
diligentemente descrive questo gran fatto d armi, vi restarono uccise
circa due mila persone, e più di cinquecento cavalli sventrati. Allora
i capitani, veggendo così malmenata la lor gente senza poter fare
resistenza, chiesero licenza al vicerè di uscire a battaglia. Scrive il
Guicciardini che fu il valoroso _Fabrizio Colonna_ che annoiato di sì
brutto giuoco, senza dimandarne permissione, sboccò fuor dei ripari,
e diede principio alla mischia, seguitato poi dal resto dell'armata.
Gareggiavano in bravura questi due eserciti. L'odio delle nazioni,
l'amor della gloria, la necessità infiammavano il cuor di ognuno. Però
terribile fu il combattimento, e una giornata simile non s'era da gran
tempo veduta in Italia. All'istituto mio non lice il descriverne le
circostanze. Però basterà di dire che andarono in rotta i pontificii
e Spagnuoli, specialmente per la strage che ne fecero le bombarde del
duca Alfonso, postate ai loro fianchi; confessando il Bembo che egli
con questi bronzi e col suo stuolo fu cagione della vittoria in gran
parte. Perderono i vinti tutte le loro artiglierie, e buona parte delle
insegne e dello equipaggio, con lasciar morti sul campo ottocento
uomini d'armi, mille trecento cavalli leggeri e sette mila fanti, e
con restar prigionieri il cardinale legato, cioè _Giovanni de Medici_,
il _marchese di Bitonto_, _Ferdinando d'Avalos_ marchese di Pescara,
allora giovinetto, che poi riuscì capitano di gran nome, il _principe
di Bisignano_, il _Carvajal_ e _Pietro Navarro_ Spagnuoli con altri non
pochi uffiziali. Il prode _Fabrizio Colonna_, per sua buona ventura,
restò prigione di Alfonso duca di Ferrara, cioè d'un principe che gli
usò tutte le maggiori finezze, nè volle poi riscatto, siccome vedremo.
Restarono fra i morti il _duca d'Alba_, il _conte di Montebasso_,
il _Valmontone_ ed altri capitani. Si salvò a Cesena il _Cardona_,
dove attese a raccogliere le reliquie del tanto sminuito e sbandato
esercito.

Ma se piansero per la loro mala sorte i collegati, non ebbero già
occasion di ridere i Franzesi per la loro vittoria. Imperocchè, secondo
l'Anonimo Padovano, che mostra d'aver avuta buona contezza di questa sì
sanguinosa giornata, vi perirono settecento uomini di armi, ottocento
ottanta arcieri e nove mila fanti, e, tra' principali uffiziali loro,
_Ivo d'Allegre_ con due figli, amendue capitani d'arcieri, _la Grotta_,
_Villadura_, i due capitani de' Tedeschi _Filippo_ e _Jacob_ ed altri
ch'io tralascio. Il _signore di Lautrec_, carico di ferite, ritrovato
fra i morti, e poi curato in Ferrara, salvò la vita. Certamente è
uno sbaglio di stampa il dirsi nella Storia del Guicciardino che
_tra l'uno e l'altro esercito perirono almeno dieci mila persone_.
Tanto il Giovio che il Mocenigo, il Bembo, il Buonaccorsi, il Nardi
ed altri storici mettono almeno sedici migliaia di morti. Ma ciò
che contrappesò la perdita de' collegati, fu la morte dello stesso
generale _Gastone di Fois_. A questo valoroso principe, giovane di
ventiquattr'anni, dopo aver fatto delle stupende azioni di valore e
di saggia condotta in quello spaventoso combattimento, parea di aver
fatto nulla, se non inseguiva con circa mille cavalli un corpo di tre
mila fanti spagnuoli, che ben serrato si ritirava dal campo. Un colpo
di archibuso il colpì in questa azione, per cui diede fine alle sue
vittorie, lasciando una perenne memoria del suo senno e coraggio, e una
ferma opinione che, s'egli fosse soppravvivuto, avrebbe fatto conquiste
e meraviglie maggiori. Fu poi portato a Milano il suo corpo, ed ivi
con esequie magnifiche e in sepolcro nobilissimo seppellito. Terminata
la sanguinosa battaglia, _Marcantonio Colonna_, dopo aver consigliato
i Ravennati di andar la mattina per tempo ad offerire la città ai
vincitori, per ottener le migliori condizioni che potessero, si ritirò
nella cittadella. Poi, nella mezza notte, lasciato ivi un capitano con
cento fanti, perchè mancavano le provvisioni, col resto de' suoi se
ne andò a Rimini. Comparvero, sul far del dì, i deputati di Ravenna
al campo franzese; ma mentre ivi si trattava della capitolazione,
i fanti Guasconi, non sazii del bottino fatto il dì innanzi, ed
avidi di far vendetta dei tanti de' suoi uccisi nella battaglia,
si arrampicarono per la breccia delle mura di Ravenna, e facilmente
cacciati quei pochi cittadini che vi erano in guardia, penetrarono
nella città. Dietro loro di mano in mano entrò il resto della fanteria,
e tutti poi si diedero non solamente a saccheggiar le case, ma anche
ad uccidere chiunque scontravano per le strade, senza riguardo a
sesso od età. Niun rispetto si ebbe alle cose sacre, e il barbarico
furore d'alcuni giunse ad introdursi in un monistero di sacre vergini,
con ivi commettere ogni maggiore eccesso. Tutto era urli e pianti.
Avvisato di tanto disordine il _signor della Palissa_, capo pro interim
dell'armata, corse col legato e con altri capitani all'infelice città,
e i primi suoi passi furono a quel monistero, e quanti vi si trovarono
dentro (erano trentaquattro) li fece immediatamente impiccar per la
gola alle finestre. Questo spettacolo e un bando generale servì per
mettere fine al saccheggio, e tutti i soldati uscirono della città. Il
terrore intanto sparso per tutta la Romagna cagione fu che le città di
Faenza, Cervia, Imola, Cesena, Rimini e Forlì, a riserva delle rocche,
mandassero le chiavi al campo franzese, per esentarsi da mali maggiori,
e la cittadella di Ravenna per pochi giorni si sostenne. Fu esibito al
duca di Ferrara il comando dell'armata gallica; ma egli, conoscendo che
gente indisciplinata, orgogliosa e bestiale fosse quella, se ne scusò
con buona maniera. E tanto più se ne astenne, perchè, come principe
savio già prevedeva che il re Cristianissimo con tanti minacciosi
venti che erano oltramonti per aria, non potrebbe più attendere agli
affari d'Italia, nè a rinforzar quella troppo infievolita armata.
Però ritiratosi a Ferrara, cominciò a pensare come potesse salvar sè
stesso nell'imminente naufragio. Infatti la famosa vittoria di Ravenna
fu l'ultima delle glorie franzesi nella presente guerra, e la fortuna
voltò loro da lì innanzi le spalle.

Arrivata che fu a Roma, dove era tornato il pontefice, la gran nuova
del suddetto fatto d'armi, non si può dire che paura e scompiglio
ivi nascesse. Cominciarono allora più che mai i saggi porporati a
tempestar _papa Giulio_, perchè venisse ad una pace; ed egli colla
paura in corpo una volta tenne delle strette pratiche per essa, e
massimamente per essersi traspirato che _Prospero Colonna_, _Roberto
Orsino_, _Pietro Margano_ ed altri baroni romani meditavano delle
novità. Ma da che si seppe il netto della battaglia, e che sì caro era
costato ai Franzesi il loro trionfo, rinculò ben tosto, e più di prima
si confermò nella brama e speranza di cacciarli d'Italia. A questa
risoluzione maggiormente li accesero sicuri avvisi che i re di Spagna
e d'Inghilterra moveano guerra alla Francia, e che venti mila Svizzeri,
condotti dal _cardinal Sedunense_ ossia di Sion, coi danari d'esso papa
e de' Veneziani, erano pronti a calare in Italia. Venne intanto ordine
dal re Lodovico al _signor della Palissa_, creato governator di Milano,
di ritirarsi alla difesa di quello Stato. Tanto fece egli con lasciar
leggieri presidii in Ravenna e Bologna. Ma dacchè s'intese mosso
l'esercito pontificio alla volta della Romagna, _Federigo da Bozzolo_,
lasciato in Ravenna, abbandonata quella città, sen venne colla poca
sua gente a rinforzar Bologna. Diede papa Giulio principio al concilio
lateranense nel dì 3 di maggio, con iscarso concorso nondimeno di
prelati; ed ivi furono dichiarati nulli tutti gli atti del ridicolo
conciliabolo pisano. Sul principio ancora di giugno pervennero per
la via di Trento sul Veronese gli Svizzeri e Tedeschi, e alla mostra
furono trovati circa diciotto mila fanti scelti. Con loro si congiunse
l'esercito de' Veneziani, consistente in mille uomini d'arme, due
mila cavalli leggieri, sei mila fanti e gran quantità di artiglierie.
Erasi postato il signor della Palissa a Valeggio presso il Mincio, per
contrastar loro il passo. Ma, sentendosi troppo debole di forze, nel
dì 9 di giugno si ritirò andando verso Ponte Vico. Sopravvenuto poi
ordine da _Massimiliano Cesare_, già dichiarato nemico de' Franzesi,
che richiamava tutti i fanti tedeschi che erano al loro soldo, quattro
mila d'essi nel medesimo dì se ne tornarono alle lor case: il che fu
cagione che il Palissa precipitosamente si ricoverasse a Pizzighettone,
e passasse l'Adda, sempre infestato dai corridori dell'esercito
collegato, che era passato di là dal Mincio. Gran bisbiglio e movimento
era in questi tempi per tutte le città dello Stato di Milano, a cagion
della voce sparsa che _Massimiliano Sforza_, figlio del fu Lodovico
il Moro, avesse a riacquistarne il dominio: cosa sommamente sospirata
da que' popoli, non tanto per l'antica divozione verso quella casa,
e per desiderio d'aver un proprio principe, quanto ancora perchè i
Franzesi d'allora mettevano in opera, dovunque comandavano, l'arte di
farsi odiare. Questo infatti era il concordato da Massimiliano re dei
Romani col papa. Furono i primi ad arrendersi senza contrasto alcuno
i Cremonesi, ancorchè la cittadella restasse in man de' Franzesi; e
nacque lite, chi avesse a prenderne il possesso pretendendo non meno i
Veneziani che il commissario dello Sforza, assistito da Cesare, quella
città. L'ultimo la vinse col favore degli Svizzeri, guadagnati da un
regalo di quaranta o cinquanta mila ducati che loro sborsò il popolo di
Cremona.

Servì ad accelerare il precipizio del dominio franzese in Italia la
guerra nel medesimo tempo mossa dai _re d'Aragona_ e _d'Inghilterra_
alla Francia; per cui il re Luigi, trovandosi molto imbrogliato, fu
costretto a richiamare il Palissa di là dai monti, con ordine di
lasciar ben guernite le cittadelle più forti. Si ritirò dunque il
Palissa a Pavia, lasciate guarnigioni in Crema e Trezzo. Anche il
_Trivulzio_, scorgendo di non poter tenere la città di Milano, che
tumultuava, parendo a que' cittadini un'ora mille anni di veder lo
Sforza rientrare nella signoria de' suoi maggiori, dopo aver ben
provveduto il castello di quella città, si ridusse a Pavia; perlochè
i Milanesi alzarono tosto le bandiere sforzesche. Altrettanto fece
Lodi, allorchè vi si appressò l'esercito della lega. E Bergamo si
diede ai Veneziani. Marciarono i collegati con gran fretta a Pavia,
per non lasciar pigliar fiato ai Franzesi che s'erano fortificati
in quella città. Ma il Palissa, che già scorgea commosso anche quel
popolo a sedizione, e disperato il caso di sostenersi lungamente,
dappoichè i nemici aveano piantate le bombarde, e passato anche il
Ticino, all'improvviso colle artiglierie e bagaglio uscì di quella
città, per incamminarsi alla volta d'Asti. Rottosi il ponte di legno
ch'era sul Gravelone, al primo pezzo d'artiglieria grossa che volle
passare, ne restarono di qua tagliati fuora tredici altri con due
mila fanti tedeschi; i quali, assaliti dagli Svizzeri, fecero una
memorabil difesa, finchè, vedendo morta la metà di loro, e perduta
ogni speranza d'aiuto, pieni di ferite si gettarono disperatamente nel
Ticino per passare all'altra riva, dove i Franzesi erano spettatori
della crudel battaglia senza loro poter recare aiuto. Se ne affogarono
circa ducento. Aveano i Franzesi molto prima inviato con buona scorta
il legato pontificio prigione, cioè _Giovanni cardinale de Medici_.
Allorchè fu egli al passo del Po alla Stella, oppure a Bassignana,
tolto fu di mano a Franzesi, e ridotto in luogo di salvamento.
Il Guicciardino di questo fatto dà l'onore ai villani del Cairo,
guadagnati la notte antecedente dai familiari del cardinale. L'Anonimo
Padovano ne fa autore il marchese Bernabò Malaspina; e il Giovio scrive
che fu molto prima concertata la sua fuga coll'abbate Bongallo e con
altri suoi amici. Gravissimi disagi patì poscia il resto dell'armata
franzese; pure continuò il viaggio, e passò l'Alpi, portando seco un
buon documento ai principi di non maltrattare i popoli, massimamente
quei di nuova conquista. Certamente l'alterigia loro, l'aspro governo e
il licenzioso procedere colle donne aveano talmente esacerbati i popoli
della Lombardia, che tutti a gara, subito che se la videro bella, si
sottrassero al loro dominio, anzi infierirono contro di loro. Appena
partito da Milano il Trivulzio, quel popolo furiosamente si diede a
svenar quanti soldati e mercatanti franzesi erano rimasti in quella
città, con saccheggiarne le case e botteghe. V'ha chi scrive, averne
uccisi circa mille e cinquecento. Parimente in Como ne furono scannati
non pochi, e nella lor fuga verso l'Alpi, contra di essi si scatenarono
tutti i villani del paese, uccidendo chiunque alquanto si scostava dal
corpo di battaglia. Intanto Pavia, Alessandria, Como, Tortona ed altre
città inalberarono le bandiere sforzesche. Il marchese di Monferrato
colle sue genti entrò in Asti e in Novara; ma non ebbe la fortezza di
quest'ultima città. In tanta rivoluzion di cose trovarono maniera i
ministri pontificii d'indurre i Piacentini e Parmigiani a darsi alla
Chiesa: il che aprì allora un campo di doglianze e dispute del duca
di Milano e dell'imperio contro il papa: dispute ravvivate poi a'
giorni nostri, siccome diremo a suo tempo. Pretese inoltre il papa che
Asti dovesse toccare a lui; ma non gli riuscì di aver quel boccone.
Fu ancora spedito dall'esercito della lega _Giano Fregoso_ con mille
cavalli e tre mila fanti a Genova; alla comparsa de' quali, si ribellò
tutto quel popolo, e i Franzesi si chiusero nel castelletto e nella
fortezza della Lanterna. Fu esso Fregoso proclamato poco appresso doge
di quella repubblica.

Mentre sì gran tracollo davano in Lombardia gli affari dei
Franzesi, restando solamente in lor potere Brescia, Crema e qualche
fortezza[386], il pontefice, raunate le reliquie dell'esercito disfatto
sotto Ravenna, colla giunta di quattro altri mila fanti, spedì sul
fine di maggio questa armata in Romagna, per cui tornarono quetamente
alla sua ubbidienza tutte quelle città. Ne era generale _Francesco
Maria duca_ d'Urbino suo nipote, il quale intimò poi la resa a Bologna.
Vedendo i Bentivogli disperato il caso, se n'andarono chi a Mantova,
chi a Ferrara; e la città di Bologna, nel dì 10 di giugno, capitolò
col duca e col _cardinal Sigismondo Gonzaga_ legato, i quali poi vi
fecero solenne entrata nella domenica seguente 13 di giugno. Aveva
intanto _Alfonso duca_ di Ferrara, per mezzo del _marchese di Mantova_
suo cognato e di _Fabrizio Colonna_ suo prigione (trattato non di meno
non come tale, ma come suo amico), fatti varii maneggi per rientrare
in grazia del pontefice, ed era anche venuto il salvocondotto per
lui e per li suoi Stati. In vigore di questo, dopo aver egli mandato
innanzi il Colonna ben regalato e senza taglia alcuna, s'inviò nel
dì 23 di giugno a Roma, dove giunto, fu assoluto dalle censure, ed
ammesso al bacio del piede di sua santità. Ma che? I principi di animo
grande si fan gloria di perdonare ai supplicanti nemici. Papa Giulio,
al contrario, parve che si facesse gloria fino di mancar di fede.
Nel mentre che Alfonso era in Roma, il duca d'Urbino non solamente
occupò Cento, la Pieve e le terre della Romagna spettanti al duca, ma
eziandio inoltratosi a Reggio, non ostante il richiamo del Vitfurst
governatore cesareo di Modena, che gli intimò quella essere città
dell'imperio, costrinse i Reggiani alla resa. Dopo di che spogliò il
duca anche di Carpi, Brescello, San Felice e Finale. Inoltre lo stesso
papa cominciò a pontare, volendo, che esso duca gli cedesse il ducato
di Ferrara. Perciò Alfonso, che non si sentiva voglia di far questo
sacrifizio, chiese licenza, in vigore del salvocondotto, di tornarsene
a casa; nè la potè ottenere. I Colonnesi coll'oratore spagnuolo che
aveva anch'egli persuaso ad un principe di tanto credito il portarsi
colà, iti a pregare il papa di questo, non ne riportarono che ingiurie
e minaccie. Poscia si penetrò il disegno di papa Giulio di ritenerlo
prigione. Allora gli onorati signori Colonnesi, cioè _Fabrizio_ e
_Marcantonio_, che aveano obbligata la loro fede al duca, con una
brigata di lor gente, sforzata la porta di San Giovanni, il cavarono
di Roma, e salvo il condussero a Marino, da dove poi dopo tre mesi
travestito, con deludere tutte le spie messe fuori dal pontefice,
felicemente passò a Ferrara. Se queste azioni facessero onore a papa
Giulio, sel può ciascuno immaginare.

Restava al papa, inflessibile nelle sue passioni, di gastigare i
Fiorentini, e specialmente il gonfaloniere _Pietro Soderino_, perchè
avessero permesso in Pisa il conciliabolo de' Franzesi, e dato aiuto
di gente in questa guerra al re di Francia, tuttochè l'avessero fatto
forzati dall'obbligo delle lor precedenti convenzioni, con essersi per
altro mantenuti neutrali: della qual neutralità si ebbero poi molto a
pentire. Operò dunque colla lega, che il _Cardona_ vicerè di Napoli
colle armi spagnuole entrasse nel dominio fiorentino, e rimettesse
in casa i Medici, già da gran tempo banditi da quella città. Mentre
i Fiorentini trattavano d'accordo, gli Spagnuoli accampati sotto la
bella e ricca terra di Prato, non sapendo dove trovar vettovaglie, nel
dì 30 d'agosto diedero un assalto a quella terra; e senza che quattro
mila fanti, ch'erano ivi di presidio, ma troppo vili, facessero menoma
resistenza, vi entrarono. Commisero costoro inudite crudeltà, maggiori
delle commesse dai Franzesi in Brescia, come attesta il Giovio; il
quale aggiugne ancora, che cinquemila uomini disarmati, parte soldati
e parte terrazzani, furono ivi uccisi dalla inesplicabil brutalità dei
vincitori. L'Anonimo Padovano ne scrive ammazzati più di tre mila.
Il Guicciardini dice che vi morirono più di due mila persone, e che
il _cardinal de Medici_ legato pontificio, messe guardie alla chiesa
maggiore, salvò l'onestà delle donne, quasi tutte colà rifuggite. Ma il
Nardi e il Buonaccorsi, che registravano allora sì fieri avvenimenti,
asseriscono che non fu perdonato nè a vergini sacre, nè a luoghi
sacri, nè a' bambini in fasce. E quei che rimasero in vita, furono
tutti eccessivamente taglieggiati, e con varii tormenti straziati,
perchè pagassero ciò che non poteano. Ed ecco dove andavano a terminar
le strane premure di un papa per cacciare i Barbari d'Italia, cioè
con una medicina peggiore affatto del male: il che nello stesso
tempo, oltre alla Toscana, provò la Lombardia, inondata allora dagli
Svizzeri, divenuti formidabili da per tutto, e che da ogni lato
esigevano contribuzioni, e nulla potea saziarli. Nel tornare al lor
paese, occuparono la Valtellina, Chiavenna e Locarno, nè più vollero
dimetterle. Nel dì 31 d'agosto il gonfaloniere Soderino, uscito di
Firenze, si ritirò a Ragusi.

I Medici furono rimessi con infinite dimostrazioni d'allegrezza in
città, e riformarono quel reggimento a modo loro, con dover pagare i
Fiorentini al re dei Romani e al Cardona più di centoquaranta mila
ducati d'oro. Restarono poi sommamente burlati anche i Veneziani
dalla lor lega, chiamata allora la lega santa. Imperciocchè riuscì ben
loro di ricuperar Crema per trattato segreto che fecero con Benedetto
Crivello, posto dai Franzesi alla guardia di quella terra, il quale
corrotto con danari, per questo tradimento fu ben ricompensato da essi
Veneti. Ma non andò così per conto di Brescia, città, alle cui passate
e presenti miserie si aggiunse in questi tempi anche la peste, morendo
fin centocinquanta di que' cittadini per giorno. Ne formò l'esercito
veneziano l'assedio, e cominciò a battere colle artiglierie le mura.
Quando ecco giugnere il Cardona co' suoi Spagnuoli, ben carichi del
bottino della Toscana, il quale imbrogliò tutte le loro speranze.
Cominciò esso vicerè a pretendere che non solamente quella città
si avesse a rendere a lui, ma anche Bergamo e Crema, già ritornate
all'ubbidienza della repubblica. Erano queste pretensioni chiaramente
contrarie ai patti della lega. Ma di che non è capace la smoderata
avidità ed ambizione d'alcuni principi? Niun freno hanno per essi nè
la pubblica fede, nè i patti, nè i giuramenti; e volesse Dio che non ne
avessimo veduto ancor noi più d'un esempio a' dì nostri. Aveano già gli
Svizzeri e gli Spagnuoli molto prima cominciato ad usar delle insolenze
contro de' Veneziani. Le accrebbero sotto Brescia, la qual città,
nel dì 13 di novembre, con molto onorevoli condizioni fu consegnata
dal _signor d'Aubigny_ al _vicerè Cardona_. Costrinsero ancora essi
Spagnuoli a rendersi Peschiera, Lignago, e i castelli di Trezzo e di
Novara; siccome da un'altra parte riuscì ai Genovesi di trar con danari
il castelletto della lor città di mano del castellano franzese, che poi
fu squartato vivo in Lione.

Tornato che fu a' quartieri il deluso esercito veneto, si applicò
quel saggio senato a trattar di pace col _vescovo Gurgense_, che era
il plenipotenziario di _Massimiliano Cesare_ in Italia. Volle il papa
che questo negoziato si facesse in Roma; e, dettata imperiosamente la
capitolazione, comandò ai Veneziani di accettarla. Conteneva essa, che
Verona e Vicenza restassero a Massimiliano; che per Padova e Trivigi
pagassero ad esso Cesare trecento libbre d'oro ogni anno a titolo di
censo, e due mila e cinquecento libbre d'oro pel privilegio; e per le
terre del Friuli ne fosse poi giudice lo stesso papa. Conobbero allora
i Veneziani d'essere maltrattati e traditi anche da questa banda;
ed, ancorchè si trovassero in poco buono stato per li monti d'oro
spesi in guerra, pure, non ostante lo sdegno e le grida di esso papa,
generosamente ricusarono di consentire a sì gravosa ed inaspettata
pace, con darsi piuttosto ad intavolar accordo e lega col re di
Francia, siccome diremo, giacchè il papa, in una nuova lega fatta con
Massimiliano e col re di Aragona, ne avea esclusi con poco buon garbo
gli stessi Veneti. Nel dì 15 di dicembre arrivò a Milano _Massimiliano
Sforza_, dichiarato duca da Cesare e dalla lega; nè si può esprimere
con quanto giubilo, con quante feste egli fosse ricevuto dai Milanesi,
e quanto magnifica fosse l'entrata sua in quella nobil città, perchè
accompagnato dal _cardinal di Sion_, dal _vescovo Gurgense_, da
_Raimondo di Cardona_ vicerè, e da infinito numero di capitani e nobili
italiani, tedeschi, spagnuoli e svizzeri. Anche il castello di Milano,
tenuto da' Franzesi, intanto andava facendo co' grossi cannoni delle
salve, d'allegrezza non già, ma di danno ai Milanesi. Rimase nondimeno
il povero duca come schiavo degli Svizzeri. Nè si dee tacere che,
assaltato nell'anno presente il re Cristianissimo dai re d'Aragona e
d'Inghilterra, lasciò per sua negligenza che il primo, cioè _Ferdinando
il Cattolico_, occupasse la Navarra, togliendola a quel re. E perchè
mancava all'Aragonese un legittimo titolo di appropriarsi quel picciolo
regno, si servì d'una bolla di _papa Giulio II_, che avea dichiarato
decaduto da ogni suo diritto chiunque fosse aderito al conciliabolo di
Pisa, concedendo a ciascuno facoltà di occupar i loro Stati. Questa
bolla procurata dall'accorto re, per attestato del Mariana, tenuta
fu per molto tempo segreta, e poi sfoderata al bisogno. Ma non so io,
se quel re avesse creduta autorità ne' papi da donare i regni altrui
quando mai contra di lui fosse stata pronunziata una simil sentenza.
Maraviglia fu che il _re Luigi_, per lo sdegno che nudriva contro del
papa, sì pertinace promotore della di lui rovina, non si lasciasse
allora trasportare all'eccesso di far creare un antipapa nel suo regno.
Senza dubbio ne fu assai trattato. Probabilmente non il timore di Dio,
ma quel degli uomini il trattenne. Con tali e tante turbolenze terminò
l'anno presente.


NOTE:

[386] Paris de Grassis. Guicciardino. Buonaccorsi. Anonimo Padovano.
Nardi, ed altri.




    Anno di CRISTO MDXIII. Indizione I.

    LEONE X papa 1.
    MASSIMILIANO I re de' Romani 21.


Fra tante sue sventure non avea per anche _Luigi XII_ re di Francia
dato congedo in suo cuore al desiderio e alla speranza di ricuperar lo
Stato di Milano, perchè tuttavia si conservavano alla divozione di lui
i castelli di Milano e di Cremona, e la Lanterna ossia il Finale di
Genova. Vari negoziati perciò fece durante questo verno coi potentati
nemici, o per pacificarli, o per rompere la loro unione. Nulla potè
ottenere dall'Inghilterra, meno dal papa e da Massimiliano. Per quanti
progetti facesse agli Svizzeri, costoro insuperbiti, mirando d'alto in
basso gli stessi monarchi, non volendo abbandonare la vigna che loro
molto bene fruttava, e credendo oramai di poter dar legge ad ognuno,
saldi stettero in sostenere lo Sforza. Unicamente riuscì ad esso re di
stabilire la tregua di un anno col re Cattolico, ma solamente per li
confini dell'Alpi coll'Aragona. Per consiglio ancora di _Gian-Jacopo
Trivulzio_, si rivolse ai Veneziani, non essendogli ignoto quanto
amareggiato giustamente fosse quel senato pel tradimento usatogli
dalla lega e dal papa, e perchè Massimiliano nell'investitura data
allo Sforza avea compreso anche Brescia, Bergamo e Crema. Infatti
dopo molti dibattimenti nel dì 13 (altri dicono nel dì 24) di marzo
dell'anno presente fu conclusa una lega difensiva ed offensiva fra esso
re Lodovico e la repubblica veneta, con obbligarsi questa a mantenere
mille e ducento lancie, ed otto mila fanti in aiuto del re; e che
Bergamo, Brescia, Cremona e la Ghiaradadda dovessero tornare sotto la
signoria di Venezia. _Andrea Gritti_ prigione in Francia, riavuta la
libertà, fu destinato a sottoscrivere questo accordo, per cui s'avea
a vedere una scena nuova in Italia. Intanto le prosperità dell'anno
precedente accendevano l'animo di _papa Giulio_ a disegni maggiori,
coll'essersi messo in capo di regolare a talento suo l'Italia tutta,
per non dire tutti i principi della cristianità. Già avea stesa una
bolla terribile contra del _re di Francia_, privandolo del titolo di
re, e concedendo quel regno a chiunque lo occupasse, con attizzar
più che mai il _re d'Inghilterra Arrigo_ contra dell'altro. Avea
segretamente comperata da _Massimiliano Cesare_ per trenta mila ducati
d'oro la città di Siena, affin di darla al nipote _duca d'Urbino_.
Sdegnato col _cardinal de Medici_, pensava ad alterar di nuovo lo
Stato di Firenze; minacciava i Lucchesi, e volea mettere in Genova
per doge _Ottaviano Fregoso_, con cacciarne _Giano_. E perciocchè egli
frequentemente avea in bocca di voler liberare l'Italia dai Barbari,
anzi gradiva il titolo di liberatore, come se già avesse terminata sì
grande opera, per attestato del Giovio nella Vita di Alfonso duca di
Ferrara, il _cardinal Grimani_ gli disse un dì che restava pur tuttavia
sotto il giogo il regno di Napoli. Allora Giulio, crollando il bastone
su cui s'appoggiava, e fremendo, con ira disse che in breve, se il
cielo altro non disponeva, i Napoletani avrebbono un altro padrone.
Ma il principale sfogo dello sdegno pontificio avea da essere nella
primavera contra del _duca di Ferrara_, il quale, abbandonato da tutti,
pensò in questo frattempo di prepararsi a morire glorioso, col fare
ogni possibil difesa. Stabilì una tregua coi Veneziani, fortificò
Ferrara, prese al suo soldo _Federigo Gonzaga_ signor di Bozzolo con
due mila fanti italiani, il capitan Calappini con altri due mila
fanti tedeschi, i quali, quantunque il papa facesse comandar loro
dall'imperadore, come a vassalli suoi, di ritornarsene, pur vollero
osservar la fede data al duca.

Era immerso in questi gran pensieri di mondo papa _Giulio II_, pensieri
confacevoli tutti al feroce suo animo e genio guerriero, quando venne
Dio a chiamarlo ai conti in tempo ch'egli forse non si aspettava.
Dopo alcuni giorni di malattia, nei quali conservò sempre il giudizio
consueto, e quella severità, a cui niuno del sacro collegio osò in
addietro di contraddire, dopo aver divotamente ricevuti i sacramenti
della Chiesa, nella notte del dì 20 di febbraio, venendo il giorno
21, spirò l'anima sua. Ho io chi scrive ch'egli sull'ultimo cadde in
delirio, e andava gridando: _Fuori d'Italia Franzesi: Fuori Alfonso
d'Este_. Ma ha maggior fondamento chi scrisse, esser egli stato
esente dalla frenesia. Scrivono gli storici veneti che alla di lui
morte cooperò la rabbia, per avere inteso il trattato di lega che si
manipolava fra il re di Francia e la loro repubblica, e per conoscere
d'essere in odio a tutti i cardinali per li suoi marziali disegni.
Ma queste verisimilmente non furono che immaginazioni. Quel che è
certo, questo pontefice comparve agli occhi del mondo principe d'animo
invitto, impetuoso, e pieno non men di smisurati disegni che di spirito
di vendetta, e benemerito assai della Chiesa romana pel temporale.
Qual poscia egli comparisse agli occhi di Dio, coll'aver suscitate
tante guerre per la cristianità, invece di promuovere qual padre
comune la pace, avendola tante volte avuta in sua mano, e coll'avere
impiegate le sostanze della Chiesa, ed abusato anche della religione
in tanti secolareschi impegni: a noi non tocca di deciderlo. Tuttavia
l'autor franzese della Lega di Cambrai non lascia di riflettere che
tanti disordini, cagionati da questo pur troppo bellicoso pontefice,
troppo influirono a scemar la venerazione dovuta al sommo grado dei
successori di san Pietro, e a far nascere il deplorabile scisma de'
popoli settentrionali, siccome fra pochi anni avvenne. Che s'egli
acquistò fama di grand'uomo, ciò fu, secondo il Guicciardino, _presso
coloro, i quali, essendo perduti i veri vocaboli delle cose, e confusa
la distinzion del pesarle rettamente, giudicano che sia più uffizio
de' pontefici l'aggiugnere coll'armi e col sangue de' cristiani imperio
alla sedia apostolica, che l'affaticarsi coll'esempio buono della vita,
e col correggere e medicare i costumi trascorsi per la salute di quelle
anime, per le quali si magnificano che Cristo gli abbia costituiti in
terra suoi vicarii_. Per altro fu uno de' suoi pregi l'essersi astenuto
dagli eccessi nell'amor del suo sangue, da cui non si guardarono altri
papi di questi tempi, avendo egli solamente ottenuto dai cardinali sul
fin della vita che Pesaro fosse dato in vicariato al _duca d'Urbino_
suo nipote. Alle forti istanze ancora di _madonna Felice_ sua figlia,
moglie di _Giovan-Giordano_ Orsino, la quale desiderava il cappello
cardinalizio per Guido da Montefalco suo fratello uterino, rispose
apertamente che non era persona degna di quel grado. A questo pontefice
ancora si dee il principio della nuova basilica vaticana, una delle
maraviglie del mondo, con altre belle fabbriche entro e fuori di Roma.
Secondo il Ciaconio, fu egli il primo dei papi che cominciò a portar
barba lunga, per opinione che da questo selvatico e vano ornamento
avesse a venir più riverenza a chi per tanti massicci titoli ne è sì
degno. Ma che anche gli ecclesiastici e i papi portassero barba negli
antichi tempi, è fuor di dubbio. La morte di questo pontefice non
alterò punto la quiete di Roma. Solamente in Lombardia accadde qualche
mutazione, perchè il _Cardona_ vicerè di Napoli, tuttavia esistente in
Milano, corse a Piacenza e Parma, costringendo que' popoli a rimettersi
sotto il dominio del duca di Milano, come spettanti a quel ducato; e
il _duca di Ferrara_ ricuperò Cento, Lugo, Bagnacavallo e le altre sue
terre di Romagna; ma non già la città di Reggio, perchè, ito colle sue
genti colà, niun movimento si fece da que' cittadini in suo favore.

Apertosi poi in Roma il conclave, in poco tempo, per opera specialmente
de' cardinali giovani, fu eletto papa _Giovanni cardinale_, figliuolo
del fu rinomato Lorenzo della celebre casa _de Medici_, non senza
maraviglia del popolo, che vide posto nella cattedra di san Pietro
chi non avea se non trentasette anni: del che per tanti anni addietro
non vi era esempio. Prese egli il nome di _Leone X_. Universalmente
venne applaudita sì inaspettata elezione, perchè questo personaggio
non avea macchie ne' precedenti suoi costumi; era di genio dolce,
liberale e magnifico, letterato ed amante della letteratura. Infatti,
non uscito per anche dal conclave, prese per segretarii delle sue
lettere _Pietro Bembo_ e _Jacopo Sadoleto_, scrittori di raro merito,
e col tempo cardinali insigni. Perciò si figurò la gente in lui
il rovescio del poc'anzi defunto papa Giulio II, cioè un pontefice
che metterebbe le sue delizie nel godimento della pace, e farebbe
godere ad ognuno un soave governo. Se in tutto l'indovinassero ce ne
accorgeremo. Diede egli principio al suo reggimento colla mansuetudine
e con rara magnificenza nel dì della sua coronazione, che fu il giorno
11 d'aprile, perchè fu essa eseguita con incredibil pompa, talmente
che non v'era memoria di solennità simile a questa. Acconsentì che
v'intervenisse _Alfonso duca_ di Ferrara, il quale in abito ducale
portò il gonfalon della Chiesa. Vi furono eziandio i _duchi d'Urbino_
e _di Camerino_, ed un concorso innumerabile di nobiltà. Cento mila
ducati d'oro (se n'erano trovati trecento mila in castello Sant'Angelo)
costò quella funzione, che non riportò applauso dai saggi, i quali
avrebbono desiderato che un romano pontefice, invece di profondere
i tesori in pompe secolaresche, si fosse applicato alla correzion
de' costumi della sacra sua corte: difetto che pur troppo produsse
dei lagrimevoli sconcerti sotto questo medesimo papa. Nulla si fece
di questo; anzi Roma divenne l'emporio dell'allegria, del lusso,
de' solazzi e banchetti, più di quel che fosse mai stata; laonde
sempre più crebbe la dissolutezza e licenza con grave danno della
disciplina ecclesiastica. Si mostrò sui principii papa Leone neutrale
ed irresoluto nei torbidi d'Italia, giacchè si udivano i preparamenti
de' Franzesi per tornare in Italia, ed altrettanto farsi da' Veneziani
collegati con essi, per ricuperare le città perdute: al qual fine
crearono lor capitan generale _Bartolomeo d'Alviano_, capitano di
singolare valore e sperienza, già per onorifica adozione decorato
del cognome della casa Orsina. Era questi stato condotto prigione
in Francia; e rilasciato ora in virtù della lega, seppe così ben
giustificare o col vero o col falso la condotta sua nella battaglia
di Ghiaradadda, rifondendone tutta la colpa sul Pitigliano, che tornò
in grazia del senato veneto. Si prevalse il papa di questi romori
per far paura a _Massimiliano duca_ di Milano, tanto che ottenne di
ricavar dalle sue mani Parma e Piacenza. Il che fatto, non piacendo
ad esso pontefice la venuta de' Franzesi, cominciò segretamente (per
non disgustare il re di Francia) a muovere con danari gli Svizzeri al
soccorso del duca di Milano.

Già erano insorte varie commozioni per le città di quel ducato, perchè
i popoli, dianzi cotanto infastiditi del dominio e pesante governo de'
Franzesi, sperando miglior trattamento sotto lo Sforza, s'erano poi
trovati non poco ingannati, stante l'eccesso delle taglie imposte per
pagare e regalare gl'insaziabili Svizzeri, e per raunare un esercito
in difesa dello Stato. Perciò prevaleva il desiderio di tornar sotto
i non più odiati Franzesi, divenendo il minor male in confronto
del maggiore una spezie di bene nelle bilance del mondo. Tanto più
ancora se ne invogliarono i popoli, perchè sembrava loro lo Sforza
principe di poca mente, e anche di minore spirito. Avvenne eziandio
che _Sagramoro Visconte_, deputato all'assedio del castello di Milano,
tuttavia occupato da essi Franzesi e languente, v'introdusse una notte
gran quantità di farina, vino e grascia: dopo il qual tradimento se
ne fuggì all'armata nemica, oppure in Francia, dove ricevette non
poche finezze dal re Lodovico. Calarono finalmente i Franzesi da Susa
in Lombardia con forte esercito, sotto il comando del _signor della
Tremoglia_ assistito dal prode maresciallo _Gian-Jacopo Trivulzio_,
e s'impadronirono senza opposizione di Asti e d'Alessandria. Le
speranze di Massimiliano Sforza erano riposte negli Svizzeri, giacchè
il _Cardona_ vicerè di Napoli co' suoi Spagnuoli se ne stava sul
Piacentino con ordini segreti del _re Cattolico_ di non mettere
a rischio la sua picciola armata, e di ritirarsi, occorrendo, ad
assicurare il regno di Napoli. Grandi rumori e quasi guerra fu fra
gli stessi Svizzeri, perchè parte di essi era stata guadagnata dalla
pecunia franzese. Pure prevalendo il partito di chi ardentemente
bramava la difesa dello Sforza nel ducato di Milano, cinque mila d'essi
vennero ad unirsi con lui, e maggior numero anche se ne aspettava. Con
questo rinforzo uscì il duca in campagna, e andò a postarsi su quel
di Tortona, per opporsi a' Franzesi. Ma intanto il popolo di Milano,
veggendo sguernita la città di milizie, e minacciante il castello,
acclamò il nome de' Franzesi. Fu subito ristorato di nuove genti e
di vettovaglie quell'importante castello. Dalla altra parte non perde
tempo l'Alviano, generale de' Veneziani, e, prevalendosi del terrore
già sparso per li popoli, uscì in campagna con mille e ducento lancie
due mila e cinquecento cavalli leggeri ed otto mila fanti, gente tutta
ben agguerrita e coraggiosa. Impadronitosi di Valeggio e di Peschiera,
ancorchè intendesse fatti gagliardi movimenti in Brescia, e fosse
chiamato colà; pure s'indrizzò a Cremona, dove bravamente entrò, con
isvaligiar _Cesare Feramosca_, che con trecento cavalli e cinquecento
fanti del duca di Milano era ivi in guardia. Mentre rinforzava di
vettovaglie il castello, che tuttavia restava in potere de' Franzesi,
ma vicino a rendersi, spedì _Renzo da Ceri_ con parte di sue genti a
Bergamo, dove era invitato da quel popolo. Furono ivi inalberate le
bandiere di San Marco. Altrettanto fece, al comparire di Renzo, la
città di Brescia, con ritirarsi gli Spagnuoli nel castello. L'esempio
di Cremona servì a far rivoltare anche Lodi e Soncino.

Quasi nel medesimo tempo spedite dal re di Francia nove galee sottili
con altri legni alla volta di Genova, si trovarono secondate da
molta gente delle riviere, e molto più da _Antoniotto_ e _Girolamo_
fratelli Adorni, i quali mossero tumulto in quella città con tal
vigore, che _Giano Fregoso_ durò fatica a salvar la vita colla fuga.
Tornò Genova in tal guisa, ma senza il castelletto, alla divozion
de' Franzesi, e fu ivi costituito governatore pel re Cristianissimo
il suddetto Antoniotto. Non potea con più prospero vento camminar
la fortuna de' Franzesi, perchè nulla più restava che facesse lor
contrasto, se non Novara e Como, tuttavia ubbidienti a _Massimiliano
Sforza_. S'era appunto ridotto questo principe a Novara, dove già erano
giunti cinque o sei mila Svizzeri, quando il Tremoglia e il Trivulzio
giunsero sotto quella città, e si diedero tosto a bersagliarla con
sedici pezzi d'artiglieria. l'Anonimo Padovano fa ascendere l'armata
de' Franzesi a mille quattrocento lancie, a mille cavalli leggeri e
a quattordici mila fanti. Gli scrittori franzesi, all'incontro, le
danno solamente cinquecento uomini d'armi, o, vogliam dire, lancie,
sei mila lanzicheneschi tedeschi e quattro mila fanti franzesi,
non avendo voluto il Tremoglia aspettare altri rinforzi che erano
in viaggio. Parea che gli Svizzeri sprezzassero l'arrivo del campo
franzese, talmente che vollero che stesse aperta la porta di Novara:
nel qual tempo tremava di paura Massimiliano Sforza, veggendosi
ristretto in quella stessa città, dove suo padre era stato venduto da
altri Svizzeri al medesimo Trivulzio, che era ivi all'assedio, temendo
un simile brutto giuoco da quella nazion venale. E certo fu creduto
che non mancassero secreti maneggi per questo; anzi il Tremoglia
superbamente avea scritto al re che gli darebbe prigione ancor questo
duca. Ma sentendo il Tremoglia che veniva il capitano ossia general
_Mottino_ con altri sette mila Svizzeri verso Novara, si ritirò due
miglia lungi da quella città a un luogo appellato la Riotta, e quivi
malamente si accampò. Il Belcaire, copiato poi dallo scrittor franzese
della Lega di Cambrai, forse persuaso che i suoi nazionali fossero
invincibili, ed incapaci di commettere mai spropositi, rovescia il
difetto di questo accampamento sul _Trivulzio_, quasi che non avesse
avuti la Francia tanti attestati della fedeltà e del sapere di questo
insigne capitano italiano, e quasi che mancassero ingegneri ed uomini
intendenti tra i Franzesi stessi che potessero scorgere il difetto di
quell'accampamento, e non potesse farsi ubbidire il Tremoglia. Arrivò
poi in Novara il Mottino colle sue genti; e, fatto consiglio, fu
risoluto di andare ad assalire il campo franzese, senza aspettare il
capitano _Altosasso_, che dovea venire con altre schiere di Svizzeri
ad unirsi con loro. Pertanto sul far del giorno sesto di giugno,
usciti in numero di dieci mila, furono addosso ai Franzesi, che non si
aspettavano siffatta visita, e si attaccò la terribil giornata. Fecero
sulle prime le artiglierie franzesi de' notabili squarci nelle file
nemiche; ma essendo riuscito agli Svizzeri di occupar que' medesimi
bronzi, e di rivolgerli contra gli stessi Franzesi dopo un feroce
combattimento di più ore, e dopo una grande vicendevole strage, toccò
ai Franzesi di voltar le spalle. Secondo il solito de' fatti d'armi,
che diversamente sono raccontati a misura delle diverse passioni,
ancor questo si truova descritto con gran varietà. Scrive l'Anonimo
Padovano che, a comun giudizio, vi perirono circa dieci mila persone
fra tutte e due le parti, ma molto più de' Franzesi, e quasi tutti
fanti. Lo storico Gradenigo mette morti cinque mila Svizzeri ed otto
mila Franzesi, la cavalleria de' quali, o perchè non potè, o perchè
non volle combattere, quasi tutta si salvò. Lasciarono i Franzesi in
preda ai vincitori tutte le artiglierie e munizioni. Il peggio fu che
senza poter essere ritenuti, non solamente si ritirarono in Piemonte,
ma passarono anche di là da' monti: scena accaduta anche a' dì
nostri. Qui avrei voluto l'eloquenza del Belcaire e dell'autore della
Lega di Cambrai a scusare e giustificare sì grande scappata dei lor
nazionali, quando aveano Alessandria, Asti, ed altre città da potervisi
ricoverare. Ma i mentovati due scrittori han dimenticato di stendere
questa apologia.

S'era dianzi inoltrato sino a Lodi lo _Alviano_ coll'armata veneta,
bramoso di unirsi co' Franzesi; ma perchè il _Cardona_ cogli Spagnuoli
si mosse a quella volta affin di vietargli il passo, quivi si
fermò. Udita poi la rotta de' Franzesi, disfatto il ponte sull'Adda,
abbandonata anche Cremona, si ritirò a Ghedi. Videsi poscia una strana
peripezia, perchè, per così dire, in un momento si rivoltò tutto
lo Stato di Milano contra de' Franzesi. In Milano quanti di loro si
trovarono che non ebbero tempo di salvarsi nel castello, tutti furono
messi a fil di spada. A trecento Guasconi, che erano in Pavia, toccò
la medesima mala sorte. Tutte le altre città si rivoltarono, mandando
a chiedere perdono a _Massimiliano duca_, con essere poi condannata
ognuna a pagare quantità grande di danaro, cioè Milano ducento mila
ducati d'oro, e le altre a proporzione: danaro che colò tutto per
premio della vittoria in mano agli Svizzeri, i quali, inseguendo da
lungi i fuggitivi Franzesi, maggiormente s'ingrassarono alle spese de'
Monferrini e Piemontesi. Intanto il vicerè di Napoli, che era fin qui
stato alla veletta, osservando qual esito avesse da avere la fortuna
dei Franzesi, si avviò a Cremona, e fu ammesso in quella città. Diede
ancora ad _Ottaviano Fregoso_ tre mila fanti e quattrocento cavalli,
sotto il comando del _marchese di Pescara_, per poter entrare in
Genova, con patto che, entratovi, gli pagasse ottanta mila ducati
d'oro. Se ne impadronì egli con esserne fuggito _Antoniotto Adorno_,
ed ivi fu creato doge, con aver poi quella repubblica sborsato sì
grave regalo all'ingordo Cardona. Fu anche abbandonata Brescia da
_Renzo di Ceri_, non avendo egli assai forze da difenderla; ma, nel
volere ridursi a Crema, s'incontrò in parte dell'armata spagnuola che
marciava alla volta di Brescia, e fu forzato in Soresina a lasciare
in lor mano le artiglierie, per potersi speditamente salvare in essa
Crema. Entrarono dunque di nuovo gli Spagnuoli in possesso della
città di Brescia, di cui già tenevano il castello. Da lì a qualche
tempo anche Bergamo tornò alla lor divozione, con pagare venti mila
ducati di taglia. Era ridotto alla Tomba _Bartolomeo d'Alviano_
colle milizie venete, dove concorsero molti Veronesi, malcontenti
del dominio tedesco, e l'animarono all'acquisto della lor patria,
perchè non vi erano di presidio se non due mila fanti e cinquecento
cavalli. Dopo aver egli inteso che _Gian-Paolo Baglione_, spedito
a Lignago, se n'era impadronito, passò sotto Verona. Con incredibil
prestezza piantò le batterie, e fece alquanto di breccia; venne anche
all'assalto. Tal difesa nondimeno fecero, e tali precauzioni presero
i pochi Tedeschi lasciati ivi di guarnigione, che l'Alviano, giacchè
non si sentiva commozione alcuna di dentro, si ritirò nel Padovano,
aspettando ciò che meditassero gli Spagnuoli, i quali, impadronitisi
per forza di Peschiera, e giunti all'Adige, aveano ivi gittato un
ponte. In questi tempi ancora pervenne a Verona il _vescovo Gurgense_,
primo mobile della corte di Massimiliano Cesare, con quattro mila fanti
e secento cavalli borgognoni, tutta bella gente. Al quale avviso i
Veneziani rinforzarono di molte soldatesche Trivigi sotto il comando
del Baglione. L'Alviano restò in Padova, dove fece delle mirabili
fortificazioni, coll'atterramento di molte case, con una vastissima
spianata intorno alla città, e con ogni maggior provvisione per
sostenere un assedio.

Attesero in questo mentre gli Spagnuoli a ricuperar Lignago; indi
passarono a Montagnana, e quivi tennero molti consigli. Era di parere
il Cardona vicerè che s'imprendesse l'assedio di Trivigi, come più
facile a riuscire; ma gli convenne cedere all'ostinata volontà del
vescovo Gurgense, che pontò in preferir quello di Padova. Arrivarono
in questi giorni al loro campo ducento uomini di armi, che, alle
forti istanze di Cesare, mandò _papa Leone_. Mal volontieri, dice il
Guicciardino. Fu questo nondimeno un segno che il pontefice, ancorchè
andasse tergiversando, inclinava alla aderenza dell'_imperatore_ e del
_re di Spagna_. l'Anonimo Padovano scrive che furono ducento lancie
e due mila fanti spediti dal papa; e a lui, più che al Guicciardino,
sembra in molte circostanze dovuta fede, perchè scrive d'essersi
trovato presente in queste guerre d'Italia. Era composto l'esercito
spagnuolo di mille lancie, cinquecento cavalli leggieri e sette
mila fanti, co' quali si congiunsero quattro mila fanti tedeschi e
cinquecento cavalli borgognoni condotti dal suddetto vescovo Gurgense:
esercito poco sufficiente ad espugnar Padova, città di gran circuito,
ben munita e difesa dall'Alviano, uomo senza paura. Riuscì infatti
ridicolo il tentativo fatto contra di quella città, e dopo diciotto
giorni fu obbligato il Cardona a ritirarsi a Vicenza, città in questi
tempi come deserta, perchè continuamente esposta agl'insulti e al
possesso di chiunque giugnea colà più forte. Nè già era più felice lo
stato de' Bergamaschi. Dacchè gli Spagnuoli si furono impadroniti di
quella città, i loro commissarii aveano riscossi quindici mila ducati
d'oro da quegli afflitti cittadini. _Renzo da Ceri_, che, stando in
Crema per li Veneziani, tenea spie in Bergamo, segretamente di notte
con trecento cavalli e mille fanti marciò a quella volta; ed, entrato
nel far del giorno in essa città, non solamente risparmiò a quei
commissarii la fatica di portar via quel danaro, ma anche, uccisi e
presi molti di quei Spagnuoli, s'impossessò della città; e, lasciato
ivi il capitan Cagnolino Bergamasco, se ne tornò subito a Crema. Pochi
giorni passarono che giunse in Brescia il _conte Antonio da Lodrone_
con due mila Tedeschi; e già si disponeva per passare a Bergamo. Cagion
fu questo avviso che il Cagnolino si ritirasse in fretta colle sue
genti a Crema, e Bergamo tornasse in potere degli Spagnuoli. Risoluto
poscia il conte di Lodrone d'acquistar Pontevico, posto di grande
importanza sull'Oglio, colle artiglierie, e con un buon corpo di
combattenti ito colà, dopo una gran rottura di muro, diede l'assalto
alla terra. Fu questa mirabilmente difesa dal capitan Fattinnanzi,
che v'era di guarnigione con quattrocento fanti, di modo che dopo gran
sangue il conte fu astretto a convertire l'assedio in blocco. Passato
un mese, per mancanza di vettovaglie, quel capitano rendè la terra,
salvo l'avere e le persone. Avea Renzo da Ceri preso gusto alla preda.
Dacchè seppe che gli Spagnuoli aveano riscosso dai miseri Bergamaschi
altra gran somma di danaro per compensare i danni dianzi patiti, ma
senza colpa dei cittadini, se ne tornò col solito suo corteggio a
quella città; e, presi quanti Spagnuoli ivi trovò, dopo avervi lasciato
di presidio ottocento fanti e ducento cavalli sotto il governo di
Bartolomeo da Mosto, si ridusse di nuovo a Crema. Ciò inteso, il vicerè
_Cardona_ con lettere raccomandò la ricuperazion di Bergamo al duca
di Milano, il quale si trovava allora cogli Svizzeri in Piemonte,
saccheggiando tutto il paese, sotto pretesto d'impedire ai Franzesi il
ritorno in Italia. Spedì il duca a quell'impresa con assai schiere ed
artiglierie _Silvio Savello_ e _Cesare Feramosca_, che cominciarono
a battere la città. Ma ecco sul far del giorno giugnere quattrocento
cavalli ed altrettanti fanti, inviati da Crema da Renzo da Ceri, che
animosamente assalirono il campo milanese, nel qual tempo uscirono alla
medesima danza gli altri ch'erano nella città. Fu sanguinosa la pugna;
ma infine rimasero sconfitti i Veneziani colla perdita di quasi tutti i
fanti. S'arrendè l'infelice città di Bergamo, e all'innocente popolo fu
imposta dal Savello una taglia di dieci mila ducati d'oro.

Dappoichè fu sciolto l'assedio di Padova, fece _papa Leone_ quante
pratiche potè per istaccare i Veneziani dalla lega coi Franzesi; ma
senza frutto: tanto era irritato quel senato contro la mala fede degli
Spagnuoli. Però, essendosi il vicerè _Cardona_ ridotto con tutti i
capitani in Verona, tenuto fu ivi consiglio, e risoluto d'infestare
i Veneziani, per trarli colla forza ad acconciarsi con loro. Nel dì
17 di settembre s'avviò l'esercito collegato verso il Padovano, con
bando che fosse lecito ad ognuno il mettere a ferro e fuoco tutto il
paese da Monselice sino alle Acque salse. Fu eseguito il barbarico
editto, e in tempo che i poveri popoli, non aspettando la seconda
visita di questi cani, erano ritornati colle famiglie e bestiami alle
lor case. Non contenti costoro, cristiani di nome, e Turchi ne' fatti,
di far grandissimo bottino, imprigionavano, uccideano e bruciavano
case e ville, dovunque arrivava il loro furore. Meno degli altri non
operavano i soldati del papa. Fra le altre terre l'amena e fertile di
Pieve di Sacco, dove si contavano tante belle case di nobili veneti,
tutta fu consegnata alle fiamme. Lungo le Brente nuova e vecchia fecero
lo stesso scempio, scorrendo sino a Lizzafusina, Mergara, Mestre ed
altri luoghi marittimi, dai quali spararono anche di molte cannonate
verso Venezia, con arrivar le palle fin quasi a quella nobilissima
città: il che riempiè di terrore il popolo. L'_Alviano_, che in
Padova rodeva il freno al mirar tante iniquità dei nemici, seppe con
tal efficacia persuadere al senato veneto che si potea reprimere la
baldanza di quegli assassini, e di tagliar loro il ritorno a casa,
che data gli fu licenza di uscire in campagna coll'armata sua, benchè
inferiore all'altra di forze. I movimenti di questo generale, e i
passi stretti occupati da lui con far rompere le strade, cagion furono
che i collegati risolvessero di retrocedere per non restar privi dei
viveri. Ma alla Brenta e al Bachiglione ebbero a fronte l'Alviano, il
quale in tal maniera li strinse, che non sapeano trovar alcun varco per
ridursi in salvo. In tale stato di cose, se l'Alviano fosse stato un
saggio e prudente capitano, avrebbe di troppo angustiato il nemico, e,
senza azzardar battaglia, gli avrebbe dissipati o vinti colla fame. Ma
egli non parlava d'altro che di venire alle mani; e quantunque _Andrea
Gritti_ e _Andrea Loredano_ legati della repubblica colla maggior parte
de' capitani si opponessero, mostrando che non era da combattere con
gente disperata; pure si ostinò nella sua risoluzione, e furibondo
non rispose se non con villanie a chi gli contraddiceva. Non restava
ai collegati altro scampo che la via di Valsugana per ritirarsi a
Trento, ma questa si trovava piena di mille difficoltà. Sicchè il
miglior partito era quello d'aprirsi il passo colla spada alla mano,
se non che temeano che i Veneziani abborrissero questo giuoco. Ma il
saggio _Prospero Colonna_, ben conoscente del genio fervido e superbo
dell'_Alviano_, promise di tirare il campo veneto ad un fatto d'armi.

La mattina dunque del dì 7 d'ottobre, _Ferdinando d'Avalos_ marchese
di Pescara, giovane valorosissimo, s'avviò contro de' Veneziani
verso l'Olmo, ed unitosi col Colonnese nelle coerenze di Creazzo,
circa tre miglia lungi da Vicenza, diede principio alla terribile
zuffa. Si combattè con incredibile ardore da ambe le parti, ma infine
restò sconfitto l'Alviano. Le particolarità di questo conflitto
sono descritte in differente guisa dal Guicciardino, dal Giovio, dal
Gradenigo e da altri. Fra morti e presi de' Veneti si contarono circa
quattrocento uomini di arme e quattro mila fanti. L'Anonimo Padovano
vi aggiugne più di ottocento cavalli leggeri, e fa maggiore la strage
de' fanti. Restarono prigioni _Gian-Paolo Baglione_ governatore della
veneta armata, _Giulio Manfrone_, _Andrea Loredano_ legato del campo,
che fu poi barbaramente ucciso per gara nata fra i pretendenti di
averlo prigione. Tutta l'artiglieria coi carriaggi venne in potere dei
vincitori, i quali la stessa sera cenarono in Vicenza. Al vedere che
il senato veneto non prese risoluzione alcuna contro dell'Alviano,
può far credere fondato il sentimento di alcuni che scrivono esser
egli stato spinto dal Loredano suddetto ad uscire alla battaglia. Il
Loredano morto non potè più dir le sue ragioni. Perchè si avvicinava il
verno, niun'altra impresa tentarono i collegati, se non che il Cardona
seguitò da Vicenza ad infestar il Padovano, con lasciar tempo alla
repubblica veneta, intrepida sempre in mezzo alle sue sventure, di far
nuove provvisioni di guerra. Andato poscia a Roma il _vescovo Gurgense
Matteo Langio_, creato già cardinale, si ripigliarono i trattati di
pace, e ne fu fatto compromesso in _papa Leone X_; ma ancor questa
volta andò in fascio l'affare per le differenti pretensioni di tante
teste. Prima che terminasse l'anno presente, con tuttochè, a cagion
d'esso trattato, fosse seguita sospension d'armi, fu preso dai Tedeschi
Marano, castello quasi inespugnabile nel Friuli. Per ricuperarlo fu
spedito colà dai Veneziani un picciolo esercito, ma che restò rotto
con istrage di molti, e colla perdita delle artiglierie. In Lombardia
_Prospero Colonna_, divenuto generale dell'esercito del duca di Milano,
andò a mettere l'assedio a Crema al dispetto del verno ben rigoroso.
Dentro v'era _Renzo da Ceri_, che fece delle maraviglie di valore, con
rompere più volte i nemici, e far prigioni e prede; e condusse così ben
l'impresa, che fu necessitato il Colonna a lasciar in pace quella terra
nell'anno seguente. Durante esso verno occuparono i Tedeschi anche
Sacile e Feltre e misero di nuovo a ferro e fuoco la misera patria
del Friuli. Delle guerre fatte in questi tempi dal re d'Inghilterra e
dagli Svizzeri contra al re di Francia, per le quali il re Lodovico non
potè accudire all'Italia, e della guerra mossa dal re di Scozia contro
gl'Inglesi, siccome avventure non pertinenti all'assunto mio, niuna
menzione farò io, dovendo i lettori curiosi prenderne informazione da
altre storie.




    Anno di CRISTO MDXIV. Indizione II.

    LEONE X papa 2.
    MASSIMILIANO I re de' Romani 22.


Ancorchè durasse la discordia fra tanti principi cristiani, e
continuasse anche la guerra in Italia, pure nell'anno presente non
si contarono avvenimenti sì strepitosi, come ne' precedenti. Ai tanti
infortunii patiti fin qui dalla veneta repubblica, se ne aggiunse uno
gravissimo nel dì 13 di gennaio. Circa un'ora di notte attaccatosi,
o per inavvertenza o per malizia degli uomini il fuoco in Rialto
a una bottega di telerie, questo, a cagione d'un gagliardo vento
che soffiava, sì fieramente si dilatò, che in poco tempo bruciò la
parte più ricca e frequentata di Venezia, perchè piena di drapperie,
argenterie e d'ogni altra sorta di merci preziose; calcolandosi che
circa due mila tra botteghe e case col fondaco de' Tedeschi restassero
preda del furioso incendio. Seguitava intanto la guerra nel Friuli,
dove _Cristoforo Frangipane_ e il _capitan Rizzano_ con mille cavalli
e cinque mila fanti tedeschi assediarono e bombardarono Osopo, castello
fortissimo. In tre assalti che gli diedero, vi perderono circa mille e
cinquecento persone. _Girolamo Savorgnano_, che difendea quella rocca,
s'era infine ridotto con soli ventiquattro uomini, essendo perito
il resto di sua gente; e però fece sapere a Venezia la necessità di
rendersi, qualora non gli venisse soccorso. Allora il senato ordinò
all'_Alviano_ di portarsi colà il più segretamente che potesse,
quantunque il vicerè Cardona fosse tuttavia ad Este e a Monselice,
e le di lui soldatesche facessero di tanto in tanto delle scorrerie
sino alle porte di Padova. Andò l'Alviano alla sordina (era il mese di
marzo) con un buon corpo di gente, e giunto a Sacile, spinse _Malatesta
Baglione_ contro il capitan Rizzano, che restò prigione. Sconfitti i
Tedeschi del suo seguito, si salvarono a Pordenone; ma poco stette a
comparir colà l'Alviano e a piantar le artiglierie. Terminò la faccenda
colla presa e col sacco dell'infelice castello, e colla strage di
tutti i difensori. Questo colpo fece ritirare in fretta il Frangipane
dall'assedio d'Osopo; laonde l'Alviano se ne tornò trionfante a Padova.
Perchè premeva non poco ai Veneziani di ricuperar Marano, castello
di molta importanza, fu spedito colà il Savorgnano con gente assai,
che cominciò a bersagliarlo colle batterie: nella quale occasione
a Giovanni Vetturi riuscì in un aguato di far prigione lo stesso
Frangipane, gran nemico della repubblica, e d'inviarlo nelle carceri
di Venezia. Ma, sciolto che fu questo assedio, anche il Vetturi, colto
in un'imboscata dai Tedeschi, restò prigione con cento de' suoi. Andò
poscia il vicerè con tutto il campo spagnuolo addosso a Cittadella, e,
formata la breccia, fece dare, nel dì 27 di giugno, un fiero assalto,
per cui restò preso e saccheggiato quel castello, e i soldati e
cittadini tutti fatti prigioni.

In questi tempi, venuta meno la vettovaglia al castello di Milano,
fu forzato a capitolare la resa, e il presidio franzese libero venne
condotto sino ai monti. Da lì a pochi giorni altrettanto fece il
castello di Cremona: il che quanta letizia recò al duca di Milano,
altrettanto scemò la riputazion de' Francesi in Italia. Restava in
lor potere la sola creduta inespugnabil fortezza della Lanterna,
presso a Genova; ma, per mancanza di viveri, fu anche essa astretta
nel dì 26 d'agosto a rendersi ai Genovesi, che per più mesi l'aveano
tenuta assediata; nè tardarono a spianarla sino a' fondamenti: con
che parve tolta affatto ogni apparenza che i Franzesi avessero più
a comparir in Italia: il che diede non poco affanno alla repubblica
veneta, restata sola contro a tanti nemici, ma che nondimeno giammai
non invilì, nè volle consentire a proposizione alcuna di pace, per cui
avesse da cedere alcuna delle città a lei tolte in terra ferma. Pure
con tutte queste peripezie il _re Luigi XII_ più che mai si sentiva
acceso della costante brama di ricuperare lo Stato di Milano. E però,
dappoichè con paci, tregue e parentadi ebbe acconci i suoi interessi
coi re d'Inghilterra e d'Aragona, che gli aveano date delle disgustose
lezioni in varii fatti di arme, si diede tutto a nuovi preparamenti di
gente d'arme, d'artiglierie e munizioni, risoluto di calar di nuovo in
Italia nello anno seguente. Fu in quest'anno fatta una specie di blocco
dall'armi del duca di Milano comandate da _Silvio Savello_ all'insigne
terra di Crema. Dentro v'era la peste, la guarnigione senza paghe e
gran carestia di viveri, per modo che _Renzo da Ceri_, ivi comandante,
omai diffidava di potersi sostenere. Pure, siccome persona di mirabil
senno ed attività, nel dì 25 d'agosto uscito all'improvviso addosso ai
nemici, li mise in rotta; e fama fu che il Savello vi perdesse trecento
fanti e quattrocento cinquanta cavalli uccisi, oltre ad altrettanti
rimasti prigioni. Fu poi rifornita Crema di vettovaglia da' Veneziani,
e il _conte Niccolò Scotto_ v'introdusse mille e cinquecento fanti.
Animato da questo rinforzo il valoroso Renzo da Ceri, uscì una notte di
Crema, e all'improvviso comparve a Bergamo, e v'entrò senza contrasto,
essendo fuggiti que' pochi Spagnuoli che v'erano di presidio, nella
Cappella, fortezza sopra il monte. Diedesi egli immantenente a far
bastioni ed altri ripari, con risoluzion di difendere di nuovo quella
città. Avvisati di ciò il _duca di Milano_ e il _vicerè Cardona_,
che stava nel Polesine di Rovigo, affinchè Renzo maggiormente ivi
non si afforzasse, si affrettarono per isloggiarlo di là. Andò lo
stesso vicerè con un corpo di gente e molta artiglieria colà, ed,
unitosi con _Prospero Colonna_ generale dell'armi duchesche, cominciò
aspramente a percuotere le mura di quella città. Ma quanto danno si
faceva il giorno, la notte veniva con tagliate e nuove fortificazioni
riparato dall'indefesso Renzo, il quale non lasciava di far anche delle
sortite con grave incomodo degli assedianti. Per segreti messi gli
faceva intanto sapere lo _Alviano_ che si difendesse, perchè farebbe
tal diversione, che il vicerè sarebbe astretto a ritirarsi. Tentò
infatti Verona, ma senza frutto. Quindi sollecitamente, passato verso
la nobil terra di Rovigo, spinse innanzi Baldassare di Scipione con
secento cavalli, che nel dì 19 di novembre trovati gli Spagnuoli senza
guardia, quasi tutti li fece prigioni od uccise; e furono cento uomini
d'arme, ducento cavalli leggeri e cinquecento fanti. Sopraggiunto poi
esso Alviano, la misera terra andò tutta a sacco. Questo colpo fece
scappare in fretta da Lendenara e dalla Badia quanti Spagnuoli si
trovavano in quelle terre. In questo mentre Renzo da Ceri, lusingato
sempre dalla speranza che l'Alviano il soccorresse, avea consumata
buona parte di sue genti nella difesa di Bergamo. Conosciuto poi
disperato il caso, capitolò la resa, se in termine d'otto giorni non
veniva soccorso, con patto che la città fosse salva dal sacco, e che
uscissero i suoi soldati con armi e bagaglio, ma senza poter entrare
in Crema per lo spazio di sei mesi. Spirati gli otto giorni senza
che comparisse soccorso alcuno, fu presa dal vicerè e dal Colonna la
tenuta della città, ma città bersagliata da infinite sciagure, perchè
condannata anche in questa occasione allo sborso di ottanta mila ducati
d'oro. Tornato poscia il vicerè a Verona, ed uscito in campagna contro
l'armata dell'Alviano, tal terrore ad essa recò, che come in rotta
si ritirarono i Veneziani a Padova, con perdita di molti cavalli. La
dirotta pioggia e le strade piene di fango impedirono agli Spagnuoli di
più ottenere nell'anno presente.

Quali fossero in tempi di tante discordie i maneggi e raggiri di
_papa Leone_, chiunque bramasse d'esserne pienamente informato, dee
ricorrere al Guicciardino, storico provveduto di un buon microscopio,
per discernere le simulazioni e dissimulazioni della politica mondana
de' principi, nella quale certamente eccellenti furono in questi
tempi esso _pontefice_ e _Ferdinando il Cattolico_ re d'Aragona e
delle Due Sicilie. Ebbe esso pontefice, mentre continuava ancora
il concilio lateranense, la consolazion di vedere affatto estinto
lo scisma de' Franzesi, cominciato col conciliabolo pisano. Nel
dì 12 di marzo ricevette ancora con gran pompa gli ambasciatori di
_Emmanuello re_ di Portogallo[387]. Condussero essi, oltre ad altri
preziosi regali, in dono al papa un superbo elefante, che riempiè di
maraviglia il popolo romano, concorso a folla per mirare un animale
strano agli occhi loro, ma sì familiare agli antichi Romani. Giunta
questa bestia davanti alla finestra, dove era assiso il papa, tre
volte s'inginocchiò, ubbidendo a chi lo avea così ammaestrato. Poi da
un tino d'acqua preparata ne tirò colla sua tromba o proboscide una
buona quantità, con cui asperse chi si trovava anche nelle finestre
più alte, e molto più ne spruzzò sopra la circostante plebe. Perchè
ancora a quel re era noto come il pontefice, senza gran cura della
sua dignità, si dilettasse della caccia, gl'inviò in dono una pantera,
avvezzata a quell'esercizio; e fattane la pruova, quante bestie le si
affacciarono, tutte in breve tempo le strozzò. Attendeva intanto papa
Leone, come si ha dal suddetto Guicciardino e dall'autore della Lega di
Cambrai, a coprir le segrete sue intenzioni, con deludere or questo,
or quello de' principi, essendo la general mira di seminar fra loro
la mala intelligenza, e di persuadere a cadauno la sua predilezione,
per desiderio di rendersi arbitro degli affari. Ma l'aver egli inviato
a Venezia il celebre _Pietro Bembo_ per istaccare quella repubblica
dall'alleanza coi Franzesi, senza però poterla smuovere, fece infine
capire al _re Lodovico_ che capitale avesse egli a fare delle belle
proteste di questo pontefice. Peggio intervenne ad _Alfonso duca_
di Ferrara. Dopo aver questi assistito alla coronazion di questo
papa, se ne tornò a casa sua carico di carezze e di promesse quante
ne volle. Insisteva il duca perchè gli fosse restituita la città di
Reggio, indebitamente occupata a lui da _papa Giulio II_ contro la
fede obbligata nel salvocondotto. Era disposto Leone a restituirla; ma
questo benedetto giorno non arrivava giammai[388]. Dopo grandi maneggi
si lasciò indurre il duca nel dì 15 di giugno a spogliarsi del diritto
di far sale nella città di Comacchio, della quale la casa d'Este per
tanti anni era stata, ed è tuttavia, investita dai soli imperadori; ma
_senza pregiudizio della cesarea maestà, e non altrimenti, nè in altro
modo_, come canta quella convenzione. Oltre allo essere stati annullati
tutti i processi di papa Giulio, promise il papa di restituire ad esso
duca in termine di cinque mesi Reggio. Ma questi cinque mesi nel cuor
di papa Leone doveano essere cinquecento mesi, perciocchè non solamente
mai non volle rendere quella città al duca, ma due giorni appena
dopo la convenzione suddetta stipulò coi ministri di _Massimiliano
Cesare_ la compera (salvo il gius della ricupera) della imperial città
di Modena pel prezzo di quaranta mila ducati d'oro, contati a quel
monarca, sempre ansioso e sempre bisognoso di pecunia, e che nulla badò
a commettere una sì patente ingiustizia in pregiudizio di un vassallo
che nulla avea operato contra del sacro romano imperio. Fruttava questa
città di sole rendite annue altrettanta somma. Troppo stava sul cuore
al pontefice l'acquisto di Modena, per aver libero il passaggio e la
comunicazione colle città di Reggio, Parma e Piacenza, che erano già
in suo potere. Gli occulti fini nondimeno d'esso papa non terminavano
qui, come osserva il Guicciardino. Imperciocchè, se non il primo,
certo uno de' principali pensieri di Leone era quello d'ingrandire
la propria casa de Medici, e non già con allodiali o feudi minori,
ma con di que' principati e Stati, che partecipano della sovranità,
spogliandone i legittimi possessori. Questa malattia l'abbiam trovata
in altri precedenti papi, ma specialmente comparve dipoi in esso Leone
X e in Clemente VII, amendue della stessa casa, che, per ottenere
quest'intento, impiegarono senza misura i tesori della Chiesa, e fecero
o fomentarono più guerre fra i popoli battezzati. Tale certo non era
la intenzione di Dio, allorchè li pose sulla cattedra di san Pietro,
e li costituì pastori del gregge suo. Avea papa Leone _Giuliano_ suo
fratello, avea _Lorenzo_ figlio di _Pietro Medici_ che era suo nipote,
e continuamente pensava ad innalzarli. Poichè quanto a _Giulio_ suo
cugino, figlio di _Giuliano_ ucciso nella congiura de' Pazzi, che
fu poi _papa Clemente VII_, benchè dal Nardi, dal Guicciardino, dal
Varchi, dal Panvinio e da altri si sappia essere egli nato fuori di
matrimonio, Leone l'avea creato cardinale nell'anno precedente. Le idee
di esso papa Leone erano di formare per _Giuliano_ un principato di
Modena, Reggio, Parma e Piacenza, e, se gli veniva fatto, d'aggiugnervi
anche Ferrara. Fu eziandio creduto che trattasse col re di Francia
di acquistare il regno di Napoli o per la Chiesa, oppure pel suddetto
suo fratello, già creato prefetto di Roma, e generale e gonfaloniere
della santa romana Chiesa. Qual esito avessero i suoi grandiosi disegni
l'andremo a poco a poco vedendo.


NOTE:

[387] Orosius, de Rebus Emanuelis regis.

[388] Antichità Estensi, tom. 2. Piena Esposizione dei diritti
imperiali ed estensi sopra Comacchio.




    Anno di CRISTO MDXV. Indizione III.

    LEONE X papa 3.
    MASSIMILIANO I re de' Romani 23.


Funesto principio ebbe l'anno presente, perchè nello stesso primo
giorno di gennaio mancò di vita _Lodovico XII re_ di Francia per
infermità, comunemente creduta cagionata dal recente matrimonio colla
sorella del re d'Inghilterra di età d'anni diciotto, quando egli era
giunto ai cinquanta quattro anni, e prometteva ben più lunga vita. Fu
assai compianta la di lui perdita, perchè s'era acquistato il titolo
di padre de' suoi popoli, elogio il più glorioso d'ogni altro, ma che
per disavventura miriamo assai raro in tutti i tempi. Ora favorito
dalla prospera, ed ora battuto dall'avversa fortuna, era non di meno in
tal maniera risorto, che di gran cose tuttavia promettea, se la morte
non avesse troncato il filo di sua vita e delle sue speranze. Ma si
consolarono in breve i Franzesi, perchè a lui succedette _Francesco
I_ conte di Angolemme, il più prossimo del regal sangue maschile
secondo le leggi o le consuetudini di quel regno; giacchè Lodovico
non lasciò dopo di sè se non due femmine, cioè _Claudia_, sposata
ad esso Francesco nel dì 18 maggio dell'anno precedente, e _Renea_,
ch'era stata bensì in un trattato del dì 24 di marzo dello stesso
anno promessa a _Carlo_, nipote di _Massimiliano re de' Romani_, che
fu poi il glorioso Carlo V Augusto, ma divenne col tempo moglie di
_Ercole II d'Este_ principe e susseguentemente duca di Ferrara. Si
trovava il nuovo re Francesco in età di soli ventidue anni, principe
di gran mente, pieno di spiriti guerrieri, e sommamente avido di
gloria. Con gli altri suoi titoli unì egli tosto ancor quello di
duca di Milano, con tutto che sui principii occultasse la voglia di
ricuperar quel ducato, affine di assodar prima gli interessi suoi co'
potentati vicini. Confermò la lega col _re d'Inghilterra_, e poscia
colla _repubblica veneta_; ma nulla di pace potè ottenere nè da
_Massimiliano Cesare_, nè da _Ferdinando il Cattolico_ re d'Aragona, nè
dagli _Svizzeri_, e meno da _papa Leone_, il quale andava barcheggiando
in questi tempi, sempre nondimeno con animo contrario a' Franzesi,
qualora volessero tentar di nuovo la conquista dello Stato di Milano.
In effetto essi re de' Romani e di Aragona, il duca di Milano, gli
Svizzeri e Fiorentini contrassero lega fra loro in questi tempi colla
mira di opporsi ai Franzesi, lasciato luogo d'entrarvi al papa, il
quale volea giocare a carte sicure. Avea nondimeno esso pontefice nel
dì 9 di dicembre del precedente anno fatta una particular lega coi
medesimi Svizzeri[389], confidando più in essi che in altra potenza per
la difesa del ducato di Milano. Inoltre fu da lui procurato nell'anno
antecedente un accasamento nobilissimo a _Giuliano_ suo fratello,
con avergli ottenuta per moglie[390] _Filiberta_ figlia di _Filippo
duca di Savoia_, e prossima parente, dice lo scrittor della Lega di
Cambrai, ma dovea dire sorella di _Luisa_ madre del sopraddetto re di
Francia _Francesco I_. Tale era ne' tempi presenti la potenza de' sommi
pontefici, che niuno de' gran principi si sdegnava di far parentado con
loro. Nel mese di febbraio si effettuò questo matrimonio, e sì suntuoso
e magnifico fu il ricevimento di questa principessa in Roma, che il
papa vi spese più di cento cinquanta mila ducati d'oro, come si ricava
dalle lettere del Bembo. Altre grandi feste s'erano fatte in Torino,
dove lo sposo si fermò per un mese; e similmente in Firenze, dove
ognuno o per amore o per timore gareggiava ad onorare ed esaltare la
casa de Medici.

Ardeva intanto di voglia il re Francesco di calare in Italia, e
cominciò a non essere più un segreto questo suo disegno: tanto grande
era la massa di gente armata ch'egli facea. L'autore della Lega di
Cambrai scrive, aver egli accresciuto il numero delle lancie, ossia
degli uomini d'arme, sino a quattromila; il che, secondo esso storico,
facea quasi venti mila combattenti a cavallo. Merita esame questa
asserzione, perchè non era molto in uso che un uomo d'arme conducesse
seco cinque cavalli e quattro armati di suo seguito. Scrive l'Anonimo
Padovano ch'esso re inviò il _signor di Lautrec_ con cinquecento
lancie e cinque mila fanti a' confini della Guascogna, per opporsi ai
tentativi del re Cattolico; e il _Tremoglia_ in Borgogna con un altro
corpo di gente, e _Gian-Jacopo Trivulzio_ con quattrocento lancie in
Provenza, per vegliare ai movimenti degli Svizzeri, a' quali premeva
troppo la conservazion dello Stato di Milano, dacchè aveano imparato
a succiar tutto il sangue de' popoli di quella contrada. Oltre ad
otto mila fanti e tre mila guastatori suoi sudditi, avea parimente
il re Francesco presi al suo soldo diciotto oppur ventidue mila fanti
tedeschi sotto varii capitani; e _Pietro Navarro_ celebre capitano, che
s'era ritirato dal servigio del re Cattolico, avea arrolati altri dieci
mila fanti, che l'autor della Lega fa tutti Biscaini, ma, l'Anonimo
Padovano scrive, essere stati sei mila Guasconi e quattro mila
Italiani. Per la impresa d'Italia scelse due mila e cinquecento uomini
d'arme e tre mila cavalli leggeri da unirsi alla copiosissima fanteria.
Il primo buon colpo che fece sulle prime il re Francesco, fu di tirar
dalla sua _ Ottaviano Fregoso_ doge di Genova, il quale, avendo fin
qui finto un grande attacamento ai collegati, e trovando vacillante
il suo Stato per la nemicizia degli Adorni e dei Fieschi, s'accordò
segretamente con esso re Cristianissimo. Ma troppo frettolosamente fu
fatto da lui questo passo; imperocchè trapelato il suo maneggio, e già
scesi in Lombardia sei mila Svizzeri che si unirono alle milizie del
duca di Milano, _Prospero Colonna_ generale del duca marciò alla volta
di Genova, avendo seco gli Adorni e i Fieschi. Avea bene il Fregoso
ammassati cinque mila fanti per sua difesa; ma, diffidando di potersi
sostenere con sì lievi forze, ricorse al papa suo gran protettore,
il quale, prestando fede alle di lui proteste, non tardò a spedire un
suo oratore al Colonna con ordine d'intimargli di non proceder oltre
contra del Fregoso, minacciando, in caso di contravvenzione (oh questa
è bella!), le pene spirituali e temporali. Fu cagione una tal sinfonia
che il Colonna, per non irritare il papa, venisse ad una convenzione
col Fregoso, per cui questi si obbligò di non favorire i Franzesi;
e sborsata gran quantità di danaro, che sempre era l'unico mezzo per
quetare gli Svizzeri, fu lasciato in pace. Ciò fatto, volò il Colonna
in Piemonte, per contrastare il passo ai Franzesi, quali già erano
con grandi forze giunti in Delfinato e in Provenza, ed aveano anche
preparata in Marsilia un'armata navale.

In questi tempi non istava in ozio la _repubblica veneta_, incoraggita
dall'imminente venuta de' Franzesi suoi collegati. Rinforzata il più
che potè la sua armata, giacchè era non lieve gara e mal animo fra
l'_Alviano_ e _Renzo da Ceri_, perchè l'ultimo facea continue querele,
quasi che l'altro l'avesse tradito con abbandonarlo, allorchè avvenne
l'assedio di Bergamo, prese la risoluzion di separarli. Dichiarato
dunque Renzo generale della fanteria, l'inviò segretamente con molte
schiere alla volta di Crema, dove in tre giorni felicemente arrivò.
Intanto il _vicerè Cardona_, formato un esercito di mille lancie,
di ottocento cavalli leggieri e di otto mila ottimi fanti, con un
buon treno d'artiglieria s'incamminò a Vicenza, dove soggiornava
l'Alviano, il quale, non volendo aspettare questa visita, si ritirò
tosto alle Brentelle: laonde entrarono gli Spagnuoli in quella misera
città, correndo il mese di giugno, e vi commisero dei gran rubamenti.
Quanto frumento quivi si trovò, fu inviato a Verona; quanto ancora
poterono estrarne dal Polesine di Rovigo, lo condussero a quella città.
Terribile era l'apparato delle armi in questi tempi. Trovavasi alle
porte d'Italia una potente armata di Franzesi, più potente di gran
lunga per la presenza di un re guerriero ed armato. All'incontro, sino
al numero di trenta mila era cresciuto l'esercito degli Svizzeri,
che con _Prospero Colonna_ e colle truppe duchesche unito andò a
postarsi a Susa, a Pinerolo e ad altri siti. per dove poteano tentar
di sboccare i Franzesi. Fu d'uopo al _duca Massimiliano_ di mandare
un corpo di milizie a Cremona, per tenere in freno _Renzo da Ceri_, il
quale da Crema facea frequenti scorrerie sino alle porte d'essa città.
In questo mentre giunse a Piacenza _Lorenzo de Medici_, nipote del
papa, e generale de' Fiorentini, con cinquecento lancie, altrettanti
cavalli leggieri e sei mila fanti spediti da Firenze. Pervenuto
parimente a Bologna _Giuliano de Medici_ fratello del pontefice con tre
mila cavalli ed altrettanti fanti, gente papalina, inviò tosto alla
guardia di Verona ducento uomini d'arme. Anche il _vicerè Cardona_
coll'esercito suo andò ad unirsi co' Fiorentini a Piacenza. Era sul
principio d'agosto, e allora fu che si pubblicò in Roma, Napoli ed
altre città la lega conchiusa fra il _papa_ (stato fin qui fluttuante
ed ascoso), _Massimiliano re dei Romani_, _Ferdinando re_ d'Aragona,
_Firenze_, _Milano_ e _Svizzeri_. Nulla di questo potè ritenere i passi
dell'ardente re Cristianissimo, e molto meno un'ambasciata del _re
inglese_, che cercò di dissuaderlo da questa impresa. Spedì egli per
mare il signor della Clieta, ossia Aymar di Prie, con ducento cavalli
e cinque mila fanti, che, giunto a Savona, subito ebbe ubbidienza da
quella città. A questa nuova, l'astuto _Ottaviano Fregoso_ spedì tosto
chiedendo soccorso al duca di Milano e alla lega. E perchè questo non
venne, fingendo di non potersi difendere, ammise nel porto e nella
città i Franzesi, inalberando le loro insegne, con prendere da lì a
poco guarnigione del re di Francia. Rinforzato poi questo picciolo
esercito dalle genti del Fregoso, passò ad Alessandria e a Tortona, e
senza difficoltà se ne impadronì, tuttochè il vicerè avesse mandato un
buon numero di fanti e cavalli al Castellazzo. Anche Asti venne dipoi
alle loro mani.

Erasi già partito da Este _Bartolomeo d'Alviano_ coll'esercito veneto,
ed entrato nel serraglio di Mantova. Appena gli arrivò la nuova dello
sbarco fatto dai Franzesi a Genova, che passò sul Cremonese, dove diede
il sacco a più terre, e massimamente alla ricca terra di Castello
Lione. Quindi, accostatosi a Cremona, senza spargimento di sangue
l'occupò, e ne prese il possesso a nome del re di di Francia. Secondo
l'Anonimo Padovano, corse allora voce che il duca di Misano, chiuso
nel castello di quella città, lenza lasciarsi vedere, costernato da sì
brutti principii, e dal timore di peggio, uscisse di sè. Ma in simili
contrattempi facile è che nascano nel volgo siffatte immaginazioni.
Immense difficoltà provava intanto l'armata franzese a trovar la
via per penetrare in Italia, essendo presi i più importanti passi
dalla Svizzera che vantava di voler fare prodezze incredibili per
frastornare i disegni dei Franzesi. Un gran pezzo è che quelle barriere
d'alti monti e di scoscesi valloni si credono posti dalla natura per
impedir con facilità l'ingresso in Italia, purchè vi stia un'armata
alla guardia. Pure tante volte s'è veduto, ed anche ai dì nostri, che
non basta un sì orrido baluardo a trattener gli oltramontani, purchè
superiori di forze, che non vengano a visitarci. Ciò anche allora
avvenne. Il maresciallo Trivulzio, pratico di quelle aspre montagne,
tanto andò girando, che, adocchiato il sito dove è il castello,
dell'Argentiera, e dove nasce la Stura che va a Cuneo, siccome ancora
il Colle dell'Agnello: quivi fissò che potesse trovarsi il varco nel
Piemonte. Il Giovio egregiamente descrive le immense fatiche durate da'
Franzesi per passare, ed anche con artiglierie, per quella parte, per
cui giunsero alle pianure di Saluzzo; mentre gli Svizzeri, accampati
tanto lungi verso Susa, li stavano aspettando per farne un sognato
macello. Era andato _Prospero Colonna_ generale del duca di Milano
con molte squadre a Villafranca, sette miglia lungi da Saluzzo, e con
varii uffiziali se ne stava nel dì 15 d'agosto saporitamente desinando,
quando all'improvviso ecco con una marcia sforzata giugnere colà il
_Palissa_ coll'_Aubigny_ e circa mille cavalli, che fece prigione
lui, _Cesare Feramosca, Pietro Margano_ ed altri capitani illustri, e
svaligiò la gente loro. Non piccolo sfregio recò alla riputazion del
Colonna l'essersi lasciato cogliere in quella positura, per non aver
tenute spie e guardie avanzate, con altre precauzioni usate da' saggi
condottieri d'armate. Fama fu che il bottino fatto da essi Franzesi
ascendesse a cento cinquanta mila scudi. Calò intanto per varie strade
l'esercito franzese, e andò a riunirsi a Torino, dove il _re Francesco_
fu magnificamente accolto da _Carlo III duca_ di Savoia.

Già gli Svizzeri aveano veduto andar a monte tutte le loro speranze e
braverie; e, riflettendo poscia allo scacco patito dalla cavalleria di
Prospero Colonna, in cui confidavano, per essere eglino senza cavalli;
e sentendo che l'Alviano, passato l'Adda, s'era impossessato di Lodi;
e che veniva il corpo de' Franzesi e Genovesi da un'altra parte:
dopo aver dato il sacco a Chivasso (e fu detto anche a Vercelli), si
ritirarono verso il Milanese. Tuttavia si fermava a Piacenza l'esercito
spagnuolo col pontificio e fiorentino; ma con poca armonia, perchè
_papa Leone_, che navigava sempre con due bussole, avea spedito un
suo familiare al re Cristianissimo, per iscusare il movimento delle
sue armi, e le lettere sue intercette dal vicerè Cardona aveano fatto
nascere molta diffidenza fra loro. Nulla di meno mostrava esso Cardona
di voler pure uscir in campagna, per unirsi cogli Svizzeri; se non
che l'Alviano dalla parte di Lodi coi Veneziani, e il signor della
Clieta colle brigate sue e dei Genovesi da un'altra parte pareano
disposti ad impedir la meditata unione. Impazientati gli Svizzeri per
questa dilazione, spedirono il cardinale di Sion, che non dimenticò
doglianze e minaccie per muovere quelle armi. Di belle parole e
promesse non gli fu avaro il vicerè; e poi, fattigli contare settanta
mila ducati d'oro, e datigli cinquecento cavalli sotto il comando
di _Lodovico Orsino_ conte di Pitigliano, il rimandò contento al
campo svizzero. Erasi interposto _Carlo duca di Savoia_, per trattare
accordo fra essi Svizzeri e il Cristianissimo, e buona piega avea già
preso l'affare; ma, giunto il cardinale col danaro suddetto, ruppero
gli Svizzeri il trattato, risoluti di volere rimettere al filo delle
spade il destino dello Stato di Milano. Raggruppò di nuovo il duca di
Savoia il negoziato, e già era concluso l'accordo, quando giunsero
all'armata svizzera altre venti bandiere di lor nazione, che lo
sturbarono affatto. Però il _re Francesco_, che tutto regolava secondo
i consigli del _Trivulzio_, venne da Vercelli a Novara, e, d'essa
impadronito, dopo aver lasciata gente all'assedio del castello, passò
il Tesino, e s'impossessò anche di Pavia. In questo mentre il vicerè
Cardona e Lorenzo de Medici mostrarono gran voglia di passare il Po,
per congiugnersi agli Svizzeri. Ma, appena fatto un passo innanzi,
ne fecero quattro addietro; e meno poi vi pensarono, dacchè il re di
Francia venne a Marignano, cioè fra loro e gli Svizzeri, che s'erano
ridotti a Milano. Di là passò il re a San Donato verso Milano, e
quivi fermò il suo campo. Bolliva la discordia fra essi Svizzeri,
inclinando gli uni alla concordia ed altri alla guerra; e parea che la
vincesse il partito de' primi, quando il suddetto cardinale di Sion
(cioè _Matteo Schiner_) da Como corse a Milano, e raunatili, incitò,
come infuriato ognuno ad un fatto d'arme: azione che non so se alcuno
crederà convenevole ad un vescovo e cardinale. Gli storici nostri, cioè
il Guicciardino e il Giovio, gareggiando in eloquenza con gli antichi,
gli mettono in bocca un'ornata orazione, cioè parole, ragioni e figure,
che quel porporato mai non s'avvisò di aver detto. La verità nondimeno
si è, avere l'impetuoso suo ragionamento fatta tal commozione in quella
feroce gente, che cominciarono tutti a gridare: _Alle armi_; e in
quello stesso giorno (era il dì 13 di settembre) formati tre squadroni,
si avviarono impetuosamente alla volta di Marignano, ossia di San
Donato, e con tanta allegrezza e grida, come se avessero già in pugno
la vittoria. Fu creduto che fossero trentacinque mila combattenti.

Alle ore venti arrivati colà con alquanti piccioli cannoni da campagna,
attaccarono il fatto d'armi co' Franzesi, i quali, preventivamente
avvisati di questa visita, erano anch'essi in ordine di battaglia.
Altri dicono che furono colti quasi alla sprovvista. Atroce fu il
combattimento, molta la strage di qua e di là, più nondimeno de'
Franzesi, che aveano anche perduti alcuni pezzi d'artiglieria, ma
poi li ricuperarono. Ma perchè fu cominciata la mischia assai tardi,
sopraggiunse la notte, che costrinse colla oscurità cadauna delle parti
a desistere dal menar le mani, stando poi tutti fermi ne' loro posti,
e in vicinanza tale, che per tutta la notte si andarono regalando di
obbrobriose parole; specialmente i Tedeschi con gli Svizzeri per odio
particolar delle nazioni: scena curiosa, e di cui si penerà a trovar
somigliante esempio. Non prese sonno il re co' suoi generali in tutta
quella notte, ma sempre a cavallo attese a far ripari, a mettere in
buon sito i cannoni, e a ordinar le schiere. Data fu la vanguardia
al _signor della Palissa_ con settecento lancie e dieci mila fanti
tedeschi. Il corpo di battaglia colle reali bandiere era guidato dal re
con ottocento uomini d'arme, dieci mila fanti tedeschi, e cinque altri
mila guasconi, e molta artiglieria, comandata dal _duca di Borbone.
Gian-Jacopo Trivulzio_ ebbe in cura la retroguardia con cinquecento
lancie, e cinque mila fanti italiani. I cavalli leggieri guidati dai
_signor della Clieta_ e dal _Bastardo di Savoia_ aveano ordine di
accorrere dove bisognasse soccorso. All'apparir del dì 14 di settembre,
trombe, tamburi e artiglierie diedero il segno della orribil battaglia,
col diventar quella campagna la casa del diavolo. Combatteano come
feroci leoni gli Svizzeri; ma perchè la vanguardia franzese cominciò a
rinculare, il re si spinse avanti con tutti i suoi, e fece maraviglie
di sua persona. Allora fu più che mai sanguinoso il combattimento;
nè già stava in ozio la retroguardia assalita dal capitano Aisper.
Quand'ecco arrivare l'Alviano con cinquantasei gentiluomini e ducento
dei suoi più bravi cavalieri, ed entrar nel conflitto con gran furore.
Lieve certo era questo soccorso, perchè l'Alviano avea lasciato il
resto dell'armata opporsi al vicerè, caso che egli si movesse per
unirsi con gli Svizzeri. Ma perciocchè con alte grida questi pochi
intonarono: _Marco, Marco_, quanto ciò accrebbe animo ai Franzesi,
altrettanto ne scemò agli Svizzeri, credendo ognuno che tutta l'armata
veneta fosse venuta a quella terribil danza. Il perchè gli Svizzeri,
cinque mila de' quali non aveano voluto combattere, per essere di
coloro che s'erano dianzi accordati col re, veggendo di non poter
rompere l'armata franzese, e tanti dalla lor parte morti e feriti,
cominciarono a dar indietro, come disordinati, e a sonare a raccolta.
Poi stretti insieme s'inviarono alla volta di Milano, e il cardinale
lor gran condottiero, avendo perduta la voce, fu più veloce degli
altri a fuggire. Il re, per consiglio de' suoi generali, non volle che
fossero inseguiti, per timore che sopraggiugnessero gli Spagnuoli, e
trovassero in tanto scompiglio e stanchezza i suoi. Non si speri mai
un esatto numero dei morti nelle battaglie, perchè ognuno a misura
delle sue passioni l'ingrandisce o sminuisce. Fu, secondo l'Anonimo
Padovano, creduto che vi restassero dieci mila Svizzeri e cinque mila
dell'armata franzese con assai riguardevoli uffiziali. Poi a Milano
gli Svizzeri, per avere un pretesto di tornare con onore a casa, fecero
istanza di una gran somma di danaro al duca di Milano, e, non potendola
ottenere, s'avviarono verso Como. Fu spedito dietro ad essi Mercurio
Bua con mille stradiotti ed altrettanti cavalli franzesi, che ne fece
moltissimi freddi. Il resto, passati i monti, si ridusse alle lor case
con volto ben diverso da quello con cui s'erano partiti.

Nel dì 14 del suddetto settembre Milano mandò al re ambasciatori
colle chiavi di quella città, e fu convenuto che quel popolo pagasse
trecento mila scudi in tre paghe. Non volle il _re Francesco_ entrare
in Milano, ma passò a Pavia, perchè il castello, in cui s'era chiuso
con buon presidio e gran copia di munizioni da guerra e provvisione di
viveri, _Massimiliano Sforza duca_, ricusò di rendersi. Tutte le altre
città vennero alla divozione del re, a riserva del suddetto fortissimo
castello, e di quel di Cremona. _Pietro Navarro_ fu destinato con
cinque mila fanti all'assedio del primo; e il _Bastardo di Savoia_ con
altrettanta gente all'espugnazione dell'altro. All'avviso di questi
avvenimenti, _papa Leone_, che già avea decretato di voler essere amico
solamente de' fortunati, non perdè tempo a far muovere trattato di
concordia col re Cristianissimo per mezzo di _Carlo duca_ di Savoia.
Probabilmente avea egli ancora prevenuto esso duca di quel che fosse
da fare, caso che andassero in decadenza gli affari della lega. Trovò
il duca tutta la buona disposizione nel re per la riverenza ch'egli
professava alla santa Sede; e fu non solo conchiuso accordo, ma anche
lega fra loro, in cui il papa non dimenticò i vantaggi della protezione
de' Fiorentini. Una delle condizioni fu che esso papa restituisse al re
Parma e Piacenza, e che il re in ricompensa desse uno Stato in Francia
a _Giuliano_ fratello del pontefice, e pensione al medesimo, e un'altra
pensione a _Lorenzo_ di lui nipote. Ora il _vicerè Cardona_, che,
insospettito da gran tempo del papa, si era ritirato colle sue genti
nel Modenese, dacchè ebbe inteso ratificata da lui nel dì 15 d'ottobre
la lega col re, se ne tornò pacificamente a Napoli; e passando per
Roma, di grandi doglianze fece col papa, il quale in suo cuor se ne
rise. Passarono appena ventidue giorni, dappoichè fu dato principio
all'assedio del castello di Milano, che Massimiliano Sforza diede
orecchio alle proposizioni di un accomodamento col re, fattegli dal
_duca di Borbone_ governatore di Milano. Fu convenuto ch'egli cedesse
al re non solamente quell'importante castello e quel di Cremona, ma
eziandio tutte le sue ragioni sul ducato, e andasse a vivere in Francia
con pensione annua di trenta mila ducati d'oro. Tralascio altri punti
di quella capitolazione. Nel dì 5 d'ottobre uscì del suddetto castello
di Milano il codardo duca, dimentico affatto del valor dell'avolo suo,
e s'inviò alla volta della Francia, con restare in Italia un perpetuo
disonore al suo nome, e non minore a _Girolamo Morone_ suo onnipotente
consigliere, che seppe indurlo a sì vergognoso sacrifizio.

Nel dì 13 del medesimo mese anche il castello di Cremona venne in
poter de' Franzesi. Ci restavano i Veneziani che doveano partecipare
di così prospera fortuna della lor lega. Mentre il re, intento ai
preparamenti, per fare una superba entrata, in Milano, differiva il
dar loro un rinforzo di gente, _Bartolomeo di Alviano_ lor generale
accampato a Ghedi sul Bresciano, facendo continue scorrerie, ebbe la
sorte di ricuperar Bergamo, il cui popolo, tolti dentro ducento cavalli
veneti, inalberò le bandiere di San Marco. Ma mentre egli facea tutte
le disposizioni per passare all'assedio di Brescia, città guernita
di tre mila fanti spagnuoli, mille tedeschi e cinquecento cavalli,
caduto infermo, passò egli prima, cioè nel dì 7 di ottobre, all'altra
vita con sommo dispiacere del senato veneto rimasto privo in tanto
bisogno di un sì valoroso, ma non sempre saggio, capitano. Aveano
anche in diversa forma i Veneziani perduto un altro egregio condottier
d'armi, cioè _Renzo da Ceri_, il quale, non si potendo accomodare allo
star dipendente dall'Alviano, avea più fiate loro chiesta, e non mai
impetrata, licenza: laonde sul principio di settembre all'improvviso
con cento de' suoi si ritirò da Crema, e andò a prendere servigio
nell'esercito del papa, da cui avea ricevuto un mondo di promesse.
Intanto _Gabriello Emo_ e _Domenico Contarino_, legati dell'armata
veneta, si impadronirono a forza d'armi dell'insigne fortezza di
Peschiera, posta allo sboccare del Mincio dal lago di Garda. Anche la
terra d'Asola del Bresciano, posseduta allora da _Francesco marchese
di Mantova_, venne alle lor mani per sollevazione fatta da quel popolo
contro i soldati di presidio. Finalmente il _Bastardo di Savoia_
e _Teodoro Trivulzio_ furono spediti in aiuto de' Veneziani con
cinquecento lancie e sei mila fanti tedeschi. Uniti questi all'esercito
veneto, impresero l'assedio di Brescia, e, piantati ventidue pezzi di
artiglieria, ne cominciarono a battere furiosamente le mura. Ma che?
una mattina fecero i capitani spagnuoli sì vigorosa sortita, che, oltre
all'uccisione di cinque cento uomini di quei che erano alla custodia
delle batterie, condussero in città undici cannoni. Ne menavano anche
il resto, se non accorreva gran gente contra di loro. Due nondimeno
ne gittarono nella fossa, ed altri lasciarono inchiodati. Per questa
sventura si ritirò il campo veneto a Santa Eufemia, dove più giorni
stette, finchè cessassero le pioggie, e si provvedesse al bisogno. Il
re di Francia, che onoratamente procedeva ne' suoi impegni, non ebbe
difficoltà di accordare a' Veneziani per condottiero di quella impresa
il famoso _Gian-Jacopo Trivulzio_, ordinandogli che avesse a cuore
il loro servigio, come se si trattasse di affare della sua corona.
Lo scrittor moderno della Lega di Cambrai scrive dato quest'ordine
a _Teodoro Trivulzio_; ma è certo che fu al maresciallo. Seco ancora
andò _Pietro Navarro_ con quattro mila fanti guasconi, e con ordine
di cassare i fanti tedeschi, perchè s'erano protestati di non voler
combattere contro quei della lor nazione, fu dato principio di nuovo
all'assedio di Brescia. Fecero bensì le bombarde uno squarcio nelle
mura; ma il terrapieno era tale, che non fu fatta breccia capace di
assalto. Prese il Navarro l'assunto di lavorar colle mine, ma trovò
de' contramminatori. Ciò non ostante, si volle venire ad un tentativo.
Costò molto sangue agli aggressori: e perchè si trovarono fosse ed
altri ripari nel di dentro, bisognò anche per questa seconda volta
ritirarsi. Queste traversie, e il verno che sopravveniva, costrinsero
il campo gallo-veneto a convertire l'assedio in blocco. Male ancora
procederono gli affari verso Verona. Dentro v'era _Marcantonio
Colonna_, che, uscito di là, diede una rotta a _Gianpaolo Manfrone_
capitano de' Veneziani. Prese anche Lignago, con farvi prigioni
alquanti nobili veneti.

Così camminavano le cose della guerra in Lombardia, quando _papa
Leone_, che avea parecchi interessi spettanti alla santa Sede e alla
sua propria casa da smaltire col re; e, quel che è più, non amava che
esso re venisse armato a Roma a fargli un atto d'ossequio, per timore
ch'egli turbasse la quiete dei Fiorentini, o volesse poi entrare
nel regno di Napoli; maneggiò un parlamento da farsi fra amendue in
Bologna. Adunque concertate le cose, comparve il pontefice in quella
città nel dì otto di dicembre, e nell'undecimo giorno seguente vi
arrivò anche il _re Francesco_, accompagnato da quattro mila cavalli,
al quale fu compartito ogni possibil onore. Nei privati ragionamenti
fra loro furono dibattute molte controversie, abolita la prammatica
sanzione, e stabilita una bella lega d'offesa e difesa. Non dimenticò
il re in questa occasione _Alfonso d'Este_ duca di Ferrara, principe
che era già stato ad inchinare la maestà sua, e seco s'era trattenuto
più d'un mese. Cioè fece di forti istanze al papa per la restituzione
di Modena e Reggio, città ingiustamente a lui tolte ed occupate
finora, benchè tante promesse avesse fatto il papa di renderle, e acciò
spezialmente fosse tenuto per Reggio in vigore de' patti, dei quali
parlammo all'anno precedente. Finalmente si convenne che il pontefice
le renderebbe fra due mesi, purchè il duca gli rifacesse i quaranta
mila ducati da lui sborsati a Massimiliano Cesare per Modena. Non mancò
Alfonso di offerire nel debito tempo il pagamento al papa, passato
dipoi a Firenze; e, siccome ho diffusamente narrato altrove[391], ne
seguì anche autentico strumento. Ma papa Leone non volea que' danari;
volea burlare il re e il duca, e così fu. Non solamente non restituì
quelle città, ma cominciò anche a pensare, come potesse torgli Ferrara
per la strabocchevol brama di ingrandire colle spoglie altrui _Lorenzo_
suo nipote. Tornossene il re di Francia a Milano, e figurandosi
oramai sicure le sue conquiste per la lega fedelmente mantenuta da'
Veneziani, e per l'altra che avea ultimamente stabilita col pontefice,
lasciato governatore di Milano _Carlo duca di Borbone_, sul fine di
gennaio dell'anno prossimo se ne ritornò in Francia. Il papa anch'egli,
lasciata Bologna, andò a passare il verno in Firenze sua patria,
dove con segni inestimabili d'onore e di divozione fu accolto da que'
cittadini.


NOTE:

[389] Du-Mont, Corp. Diplomat.

[390] Guichenon, Hist. de Maison de Savoye.




    Anno di CRISTO MDXVI. Indizione IV.

    LEONE X papa 4.
    MASSIMILIANO I re de' Rom. 24.


Rimasero nell'anno precedente sconcertati non poco i magnifici
disegni del _pontefice Leone_, per provveder la sua casa di un nicchio
principesco, perchè fu forzato a restituire Parma e Piacenza al re
Cristianissimo. Avea anche tentato di ottenere da _Massimiliano Cesare_
l'investitura di Modena e Reggio pel fratello, oppure pel nipote; ma
da varii motivi ne restò impedita Ingrazia. Peggio accadde nell'anno
presente. _Giuliano de Medici_ suo fratello, soprammodo cortese, e di
religione, d'onoratezza e d'altre belle doti fornito, erasi gravemente
infermato nel precedente dicembre, e continuò il suo male fino al dì
17 di marzo, in cui terminò il suo vivere e le speranze di maggior
grandezza, essendo prima tornato a Roma il pontefice. Sicchè non avendo
egli lasciata dopo di sè prole alcuna, rivolse papa Leone i pensieri
suoi al solo _Lorenzo_ suo nipote, capace di propagar la casa de
Medici[392]. Gran tempo era che andava studiando ragioni, e cercando
colori per togliere il ducato d'Urbino a _Francesco Maria della
Rovere_; e prima d'ora avrebbe avuto esecuzione l'intento suo, se il
predetto Giuliano, a cui pensava egli di conferir quegli Stati, non vi
avesse ripugnato per la gratitudine da lui professata a quel principe
a cagion di molti benefizii da lui ricevuti. Passato che fu all'altra
vita Giuliano, non avendo più il papa alcun rispetto o ritegno, e per
nulla valutando il tanto bene che la sua casa avea riportato da quel
medesimo duca, perchè stimolato dal nipote Lorenzo, e da _Alfonsina
Orsina _sua madre, donna sommamente ambiziosa, accumulò in un processo
alcuni veri o apparenti reati del suddetto duca, il principal de' quali
consisteva nell'avere ricusato di andar colle genti ad unirsi nell'anno
precedente all'armata pontifizia contro i Franzesi. Nè lasciò indietro
il grave eccesso dell'uccisione del _cardinal Alidosio_, ancorchè il
duca da _papa Giulio II_ ne avesse riportata assoluzione o grazia.
Mosse dipoi l'armi sue e quelle de' Fiorentini, per cacciar colla forza
da quegli Stati esso duca, il quale, assai conoscendo di non poter
solo far argine a questa piena, si appigliò al partito di cedere al
tempo e di ritirarsi a Pesaro; e, neppur quivi tenendosi sicuro, passò
a Mantova col figliuolo e colla moglie, figlia di quel marchese. Avea
ben lasciati presidii nelle fortezze di Pesaro, Sinigaglia, San Leo e
Rocca di Maiuolo; ma queste l'una dietro all'altra si andarono rendendo
a _Renzo da Ceri_ e agli altri uffiziali del papa, con infinito
dispiacere di tutti que' popoli, che non si può dire quanto amassero
quel principe per l'incorrotta sua giustizia ed ottimo governo. Allora
fu che scappò fuori la fiera sentenza che dichiarava decaduto da
quegli Stati esso duca; e quando la gente si credea guadagnato per la
Chiesa quei ducato, venne ognuno a sapere che la festa era stata fatta
per _Lorenzo de Medici_, il quale dal pontefice zio fu creato duca
d'Urbino, e signore di Pesaro e Sinigaglia. Al re di Francia, che in
Bologna avea molto perorato in favore del suddetto Francesco Maria duca
di Urbino, riuscì molesta non poco l'occupazione del di lui ducato;
nel qual tempo ancora andò esso re scoprendo che occulti maneggi
si facessero negli Svizzeri, presso il re d'Inghilterra, ed altri
potentati dal medesimo papa.

Non men de' suoi due predecessori, nudriva il re Francesco un focoso
desiderio di conquistar anche il regno di Napoli, per li secreti
stimoli dell'ambizione che in alcuni monarchi non sa mai conoscere nè
dire: basta. Si astenne da quella impresa, benchè ideata appena dopo lo
acquisto di Milano, per le insinuazioni di papa Leone, che il pregò di
sospendere fino alla morte di _Ferdinando il Cattolico_ re d'Aragona,
la qual si credeva per una lunga malattia imminente. Infatti compiè la
carriera del suo vivere quel regnante nel dì 15 di gennaio del presente
anno, con lasciare una fama perenne di principe che nella finezza della
politica mondana non ebbe pari, c che, assistito dalla fortuna, e da
_Isabella regina_ savissimi di Castiglia, seppe conquistare i regni
di Granata e di Napoli, e finalmente quello di Navarra, e cooperò
al sempre memorabile scoprimento delle Indie Occidentali. A lui
succedette ne' regni suddetti o in quei delle Due Sicilie l'_arciducae
Carlo_, già dichiarato re di Castiglia, e nipote di _Massimiliano
Cesare_. Non sì tosto giunse questo avviso al re Francesco, che tutto
si ringalluzzì, quasi contando per sua preda il regno di Napoli,
e immaginando che al giovane re Carlo, non peranche ben assodato
nel nuovo dominio, mancherebbe voglia o possanza di contrastargli
quell'acquisto. Ma questa determinazione l'avea egli fatta senza
domandarne licenza al re de' Romani, il quale, conchiusa dianzi lega
col re d'Inghilterra, col re Cattolico e con alquanti Cantoni degli
Svizzeri, mettea insieme un esercito per venire al soccorso di Brescia
e Verona. Era già ridotta a tale estremità Brescia, che, per mancanza
di viveri e di paghe, potea star poco a rendersi. Spedì Massimiliano
per la via di Lodrone circa sei mila fanti tedeschi, con ogni sorta
di munizioni da bocca e da guerra, che, giunti al castello d'Anfo, se
ne impadronirono tosto per la viltà di Orsatto Giustiniano, a cui fu
poi tagliato il capo in Venezia. Mandò il _Trivulzio_ mille cavalli
e cinque mila fanti sotto il comando di _Giano da Campofregoso_ per
frastornare la calata de' Tedeschi. Ma dopo un breve combattimento
quel corpo di gente vergognosamente voltò le spalle. Fu cagion questo
colpo che il Trivulzio si ritirò nel dì 22 di gennaio a Ghedi, e
mandò poi la gente a' quartieri d'inverno, e che Brescia restò ben
provveduta di vettovaglie. Per le preghiere de' Veneziani il re, invece
di Gian-Giacomo Trivulzio spedì poscia loro il _signor di Lautrec e
Teodoro Trivulzio_, con cinquecento lancie e quattro mila fanti, i
quali, venuta la primavera, tornarono a strignere Brescia, e diedero
anche una rotta a un corpo di Tedeschi che veniva portando buona somma
di contanti per pagare il presidio di quella città.

Sul principio di marzo arrivò a Trento _Massimiliano Cesare_, seco
guidando il _marchese di Brandeburgo_, il _duca di Baviera_ ed
altri gran signori, con dieci mila fanti svizzeri ed altrettanti
alemanni, e con tre mila cavalli, tutti ben in ordine. Calato poscia
al piano, e passato l'Adige, giunto che fu a Lacise, andò ad unirsi
con lui _Marcantonio Colonna_ colle sue genti: laonde fu creduto che
quell'esercito ascendesse a sei mila cavalli e a venticinque migliaia
di fanti. Tante forze impressero un giusto terrore ne' Franzesi e
Veneziani, i quali presero il partito di menar le cose al più che
potessero in lungo, con isperanza che, mancando la moneta al re de'
Romani (e questa gli mancava spesso), si discioglierebbe quella sua
armata. Rinforzarono i Veneziani gagliardamente Padova, Trivigi ed
altre fortezze. Ma Massimiliano mirava a ponente; sennonchè, applicate
le artiglierie al forte castello di Peschiera, lo costrinse alla
resa. Ritiratisi i Franzesi e Veneti a Cremona, colà comparve il
_duca di Borbone_ col resto di sue forze; e contuttochè si credesse
che la loro armata ascendesse a due mila e cinquecento lancie e a
due mila cavalli leggieri e a diciotto mila fanti, colui paura s'era
cacciata in corpo ai Franzesi, che già meditavano di tornarsene di là
dai monti. Probabilmente non era sì grande il nerbo della lor gente.
Comunque fosse, volle la lor fortuna che Massimiliano si perdesse
intorno al castello d'Asola, dove _Andrea Gritti_ legato veneto avea
spinto cento uomini d'armi e cinquecento fanti, e v'era per governatore
_Francesco Contarino_. Dieci giorni durò l'assedio, e senza frutto.
Se avesse Massimiliano, seguitando il parer di Marcantonio Colonna,
sollecitamente tenuto dietro ai Franzesi che si andavano ritirando,
opinion fu che, trovandoli sì impauriti, gli avrebbe veduti inviarsi
verso casa. Ma diede lor tempo, con fermarsi intorno ad Asola, che
ripigliassero coraggio, e che potesse arrivar loro un rinforzo d'alcune
migliaia di Svizzeri, assoldate dal re Cristianissimo. Pertanto passò
ben Massimiliano l'Adda, e andò anche in vicinanza di Milano; nel qual
tempo il Colonna s'impadronì di Lodi, dove non potè impedire che non
fosse usata gran crudeltà contro i Franzesi e Guelfi. Ma essendosi
posto con tutti i suoi e coi Veneti il duca di Borbone entro essa città
di Milano, risoluto di difenderla (al qual fine barbaramente diede
fuoco a tutti i borghi), ed essendo sopravvenuti gli Svizzeri suddetti
in aiuto suo, rimasero arenati i disegni e le Speranze di Massimiliano.
E massimamente perchè i suoi Svizzeri chiedevano paghe, e la cassa
cesarea era fallita, di modo che seguì qualche loro ammutinamento.
Crebbe poi maggiormente la paura in Cesare, e il sospetto di qualche
tradimento dalla parte d'essi Svizzeri (gente che già s'era guadagnato
questo discredito), perchè fu intercetta lettera finta da _Gian-Jacopo
Trivulzio_ ai capitani di quelli Svizzeri, in cui scriveva che fra due
giorni eseguissero quanto era con loro convenuto: stratagemma usato in
tante altre occasioni di guerra. Per questi accidenti Massimiliano,
dappoichè, accostatosi a Milano, vide che niun movimento si facea da
quel popolo, siccome gli era stato fatto credere, con poco suo onore
si ritirò a Lodi, e spartì in varii siti l'armata, aspettando pure che
venissero di Germania e Borgogna sessanta mila ducati a lui promessi.
Ne cavò dai poveri Bergamaschi quindici mila, picciolo refrigerio a
tanta sete. Anche gli Svizzeri che erano al soldo di Francia fecero
in questo mentre inghiottir degli amari bocconi al duca di Borbone;
perciocchè, avendo egli determinato di uscir di Milano per andare
a dar battaglia ai nemici, quella brava gente protestò di non voler
combattere contra de' proprii nazionali suoi parenti ed amici. Essendo
poi cresciuta la domestichezza d'essi Svizzeri con quei dell'armata
cesarea, entrò anche il duca in gravi sospetti della lor fede, e
giudicò meglio di licenziarli; e però carichi di doni li rimandò alle
lor case. Ecco qual fosse allora il concetto di quella gente venale.

Erasi anche Massimiliano Cesare staccato dal suo esercito, con ridursi
in fine a Trento; e quantunque inviasse promesse di tornar presto, ed
anche di mandar nuova somma di danaro, tuttavia, non bastando questa a
pagare gli stipendii decorsi, non fu maniera che si potessero ritenere
i suoi Svizzeri dal tornare per la Valtellina alle lor montagne,
dappoichè ebbero dato il sacco a quante castella trovarono per istrada.
Altrettanto fece dipoi il _marchese di Brandeburgo_ con passare
in Lamagna. _Marcantonio Colonna_, che co' suoi s'era condotto sul
Bergamasco, veggendo il disfacimento di tanta armata, s'affrettò per
tornarsene a Verona; ma ebbe sempre alla coda _Mercurio Bua_ con gli
stradiotti veneziani, e _Baldassare Signorello_ con ducento cavalli,
di maniera che allo arrivo colà si trovò spelato più d'un poco. E
questo fine ebbe in poco tempo la impresa d'un re de' Romani e un
sì poderoso esercito: se con gloria di quel sovrano, lo deciderà chi
legge. Fu in questi tempi che _Carlo duca di Borbone_ passò in Francia,
dimettendo il governo di Milano, o perchè dimandò il congedo, o perchè
fu forzato a domandarlo per sospetti nati contra di lui. Succedette in
quel governo _Odetto di Fois signore di Lautrec_. Appena poi fu fuori
di Lombardia la nemica gente tedesca, che esso signor di Lautrec con
cinquecento lancie e cinque mila fanti franzesi, e _Andrea Gritti_
coll'armata veneta si presentarono di nuovo, nel dì 16 di maggio,
davanti Brescia, dove non si contava più di secento fanti spagnuoli e
quattrocento cavalli di presidio; e con quarantotto pezzi d'artiglieria
cominciarono a diroccare le mura. Diedero un feroce assalto di due ore
alla Garzetta, ma non ne riportarono se non morti e ferite. Continuato
poscia il fracasso delle batterie, quel comandante sprovvisto di
gente e di viveri, nè sperante soccorso, capitolò la resa, qualora in
termine di otto giorni non venisse soccorso, con dare a questo fine gli
ostaggi. Tentò veramente Massimiliano di spingere a quella volta molte
brigate di fanti, raccolte il meglio che si potè in quella strettezza
di tempo; ma queste, trovati i passi ben guerniti di gagliardi
presidii, speditivi dal Lautrec e dal Gritti, se ne ritornarono
placidamente indietro. Pertanto nel dì 26 di maggio (altri dicono nel
dì 24) uscì di Brescia la guarnigione spagnuola, ossia tedesca, con
bandiere spiegate, con tre pezzi di artiglieria e tutto il bagaglio, e
con loro molti Bresciani del partito cesareo, fra i quali spezialmente
la famiglia Gambara. Entrò il vittorioso esercito in quello stesso
dì nella città, dove si fecero infinite allegrezze da quel popolo
divoto al nome veneto; nè minori furono le fatte dipoi a Venezia per
sì importante acquisto. Il Belcaire, che animosamente nega essersi
adoperata la forza sotto Brescia, e dà qui una mentita al Giovio, e
dovea parimente darla al Guicciardini, s'ingannò forte. Più di lui ne
sapeva anche l'Anonimo Padovano, che si trovò presente a queste guerre.

Sul principio di giugno il _signor di Lautrec_, per le forti istanze
dei Veneziani, passò sul Veronese, per formare l'assedio di quella
città. Le genti sue unite colle venete formavano un'armata di mille
e ducento uomini d'arme, di due mila cavalli leggieri e dodici mila
fanti. Ma alla difesa di Verona stava _Marcantonio Colonna_, divenuto
generale di Cesare, con grandi forze, perchè provveduto, secondo
l'Anonimo Padovano, di tre mila cavalli leggieri, sei mila fanti
tedeschi e mille e cinquecento spagnuoli. Venuto ordine dal senato
veneto che si mettesse a sacco quel paese per levare la sussistenza
alla città, orrendo spettacolo fu il vedere non solamente i soldati,
ma ancora gran gente del Trivisano, Padovano, Vicentino e Bresciano,
concorsa a questo inumano e pur delizioso mestiere, che tutti si
diedero a tagliar le biade e a saccheggiare e bruciar anche le case
dei poveri contadini. Erano per questo in somma disperazione i miseri
Veronesi, dentro oppressi da contribuzioni, gravezze e insolenze
innumerabili de' soldati, e fuori privati delle loro sostanze colla
desolazion di tutto il territorio. Infinita roba e gran copia di
bestiame aveano gl'infelici lor villani salvata in Val Polesella; ma
eccoti passar l'Adige Franzesi e Veneti, che, penetrati colà, fecero
un netto d'ogni cosa. Rallentò poscia questo flagello, perchè giunsero
alla Chiusa, e se ne impossessarono sei mila fanti tedeschi (altri
dicono otto, ed altri nove mila) spediti in soccorso a Verona. Corse
anche voce che quindici mila Svizzeri pagati dal re d'Inghilterra
avessero fra poco a calar nello Stato di Milano. Non vi volle di
più perchè il Lautrec, preso da spavento, contro il volere de'
Veneziani, si ritirasse a Peschiera ricuperata sul Mincio, da dove
poi le sue genti faceano continue scorrerie fino alle porte di Verona.
Passarono intanto le fanterie tedesche, poco danaro non di meno e poca
vettovaglia portando all'afflitta città di Verona; il che fatto, per
la maggior parte se ne tornarono al loro paese. Aspettò il Colonna tre
mila Svizzeri, inviati anch'essi in aiuto suo, e giunti che furono, con
tre mila cavalli e dieci mila fanti passò a Soave, dove si fermò otto
giorni, con dar tempo e sicurezza a que' popoli di fare i raccolti di
quel poco che loro era restato, e tutto poi fece condurre in Verona.
Pensava di far lo stesso verso il Mantovano; ma, tumultuando gli
Svizzeri e Tedeschi per mancanza di paghe, fu costretto a licenziar
tutti gli ultimamente venuti, parte de' quali passò poi al servigio
de' Veneziani. Andarono in questi tempi i Franzesi sul Mirandolese,
con disegno di cacciar da quella forte terra _Gian-Francesco Pico_, il
quale già v'era rientrato con farne uscire il nipote _Galeotto_. Finì
tutto il lor movimento in saccheggi, non solo di quel paese, ma di
tutto quel tratto del Mantovano, per dove passarono andando e venendo.
Nè già vantavano miglior legge i loro nemici. Marcantonio Colonna,
sul principio di luglio, partito segretamente di notte da Verona con
sette mila fanti tedeschi e cinquecento cavalli, all'improvviso giunse
a Vicenza, e per forza entratovi, tutta la mise a sacco, asportandone
spezialmente la seta, che era il maggior capitale di quel tante volte
spogliato popolo. Queste erano le sacrileghe maniere d'allora per
soddisfare in qualche guisa i non pagati soldati.

Crescevano intanto le angherie, le taglie e la carestia nell'infelice
popolo di Verona, indarno servendo i conforti del Colonna, perchè
fatti bisognavano, e non parole. Informati dunque i Veneziani del
miserabile stato di quella città, cotante istanze fecero, che il
_signor di Lautrec_ s'indusse di nuovo a rinnovarne l'assedio. Volle
egli prima d'ogni altra cosa impadronirsi della Chiusa, per impedir
ai soccorsi che potessero venir di Lamagna; poscia nel dì 20 d'agosto
si avvicinò col campo a quell'afflitta città, e da più parti cominciò
a batterla colle artiglierie. Maravigliosa fu la difesa del Colonnese
per li ripari che continuamente formava di dentro, e per le sortite
che con danno degli assedianti facea al di fuori. Mancò la polve da
fuoco ai Gallo-Veneti, e già n'era giunta da Venezia a Lignago una gran
condotta sopra carri. Non si sa se per malizia, o per altro accidente,
le si attaccò il fuoco, e vi perirono non solamente cento e ottanta
vasi d'essa polve, ma anche tutte le carra, molti uomini, buoi, ed
altre cose condotte per bisogno di quell'impresa. Fu, ciò non ostante,
provveduto e proseguito con vigore l'assedio, ed anche più la difesa,
con immortal gloria di _Marcantonio Colonna_, che a tutte le breccie,
a tutti gli assalti accorrendo, sempre mirabilmente provvide, e, benchè
ne riportasse un dì un'archibugiata, seppe con sì bel modo e segretezza
farsi curare, che nella guarnigione niun disordine insorse. Durò questa
danza fino a mezzo ottobre, finattantochè giunse nuova che da Trento
veniva un grosso soccorso a Verona: il che tanto terrore mise nel campo
gallo-veneto, che tutti chi qua e chi là ordinatamente si misero in
salvo. Però, passati per la montagna di Perona circa ottocento cavalli
tedeschi, carichi di vettovaglie e munizioni, felicemente arrivarono
a Verona. Oltre a ciò ben circa cinque mila Tedeschi espugnarono
la Chiusa, con tagliare a pezzi il presidio veneto; ed aperto quel
passo, spinsero poi gran quantità d'altri viveri sopra zatte per
l'Adige alla medesima città, che recarono gran sollievo non meno ai
soldati che agl'infelici cittadini. Non si potea dar pace il senato
veneto al vedere saltar fuori ogni dì nuove remore alla ricuperazion
di Verona; e tanto più s'impazientavano, perchè gagliardamente si
trattava in Brusselles pace fra _Massimiliano Cesare_, _Francesco re
di Francia_ e _Carlo re di Spagna_, non sapendo qual destino potesse
toccare alla tuttavia pertinace città. Non cessavano di spronare il
Lautrec a ripigliar l'impresa; e perchè egli allegava la mancanza
delle paghe all'esercito suo, astretti furono i Veneziani anche a
questa esorbitante spesa, per cui si ridusse la lor costanza a mettere
all'incanto le dignità, gli uffizii e magistrati non men di Venezia che
di terra ferma, e a vendere od impegnare gli stabili della repubblica.

E continuarono bensì la guerra, con impedir la venuta d'altri soccorsi
a Verona, ma senza per questo poterla costrignere alla resa. Gravissimo
danno patì in tale occasione la città e il territorio di Brescia,
perchè gli convenne alimentar nobilmente l'esercito franzese con ispesa
di più di cinquecento ducati d'oro per giorno. Con tante vicende e guai
terminò ancora l'anno presente, in cui non si dee tacere un gravissimo
pericolo incorso da _papa Leone_, e narrato dal contemporaneo Anonimo
Padovano nella sua Storia manuscritta. Era ito esso pontefice nel mese
d'aprile per diporto a Civita (mi immagino che sia Cività Lavinia),
quando poco discosto di là diciotto fuste di Mori, smontati in terra
ferma, fecero una larga scorreria, con ridurre in ischiavitù gran
quantità di gente. Intenzion loro, per quanto apparve, era di cogliere
lo stesso papa, probabilmente da qualche scellerato informati che
egli praticava in quelle parti. Spaventato il pontefice, ebbe tempo
di scappare piucchè in fretta a Roma. Che orrore! che terribili
conseguenze, se riusciva a quei Barbari un sì gran colpo! Dolenti essi,
per non aver colto quanto speravano, voltarono le prore all'isola della
Elba, ch'era del signor di Piombino, e spogliatala di ogni bene, se ne
tornarono in Africa. Delle leghe fatte in quest'anno parleremo all'anno
seguente.


NOTE:

[391] Antichità Estensi, P. II, pag. 320.

[392] Guicciardino. Ammirat. Nardi. Raynaldus, Annal. Eccl. Anonimo
Padovano.




    Anno di CRISTO MDXVII. Indizione V.

    LEONE X papa 5.
    MASSIMILIANO I re de' Rom. 25.


Ebbe fine in quest'anno il concilio lateranense, dove furono fatti
molti bei regolamenti di ecclesiastica disciplina, ma non quali
occorrevano e si desideravano da' migliori per la correzion dei tanti
abusi che allora deformavano la Chiesa di Dio, benchè salda stesse la
vera dottrina di Cristo per tutte le chiese d'Occidente. Non abbiam
vergogna di confessarlo, dappoichè tanti piissimi cattolici l'han
confessato. Pur troppo quegli abusi misero le armi in mano a Martino
Lutero, frate agostiniano in Sassonia, per cominciare nel presente
anno a imperversare contro la Chiesa cattolica, aprendo la porta non
solo ad un massimo deplorabile scisma, ma ad infinite eresie, che come
la finta idra andarono poi pullulando, e divise fra loro infestano
tuttavia tanti popoli del settentrione. Il gran mercato che si faceva
allora delle indulgenze, per raunar danaro in tutta la cristianità
d'occidente, in apparenza per la fabbrica della basilica vaticana, ma
in sostanza anche per altri mondani fini, quel fu che accese un fuoco
in Germania, che, di giorno in giorno sempre più crescendo, arrivò
a formar quella gran piaga nella Chiesa del Signore che tuttavia
deploriamo, e che Dio solo saprà saldare, quando gli alti suoi giudizii
saranno adempiuti. Ma perchè questo è argomento spettante alla storia
ecclesiastica, passiamo oltre. Le turbolenze degli anni addietro, e
i pubblici e i privati interessi de' potentati cristiani aveano nel
precedente anno tenuta molto in esercizio la politica de' gabinetti.
L'accrescimento della potenza franzese in Italia con occhio bieco
veniva riguardata da _papa Leone_, da _Massimiliano Cesare_, da _Arrigo
re d'Inghilterra_ e da _Carlo re di Spagna_, ma principalmente dagli
_Svizzeri_, che, dopo aver cavato tanto sangue dallo Stato di Milano,
ora che questo era caduto in mano di un re sì potente, miravano come
seccato il fonte della loro ricchezza. Però il _cardinale di Sion_
s'era sbracciato con più viaggi e maneggi per formare una lega, e gli
venne fatto di conchiuderla nel dì 19 d'ottobre del 1516[393] fra il
suddetto _Massimiliano_, il _re d'Inghilterra_ e il _re di Spagna_,
con lasciar luogo d'entrarvi al _papa_, il quale l'avea procurata, per
valersene come portasse l'occasione. Dall'altro canto anche _Francesco
re di Francia_ non istette in ozio per contraminare questi trattati,
ben conoscendoli formati contra di lui. Tanto operò con gli Svizzeri,
che, nel dì 29 di novembre di esso anno, a forza d'oro, trasse quella
nazione ad una pace perpetua col regno di Francia. Anzi molto prima
ancora aveva intavolato un altro negoziato di pace con _Massimiliano_
e col re _Carlo_ suo nipote, che fu bene in certa maniera conchiuso
nei dì 15 di agosto, ma che solamente acquistò perfezione nel dì 4 di
dicembre 1516, in cui fu ratificato da esso Cesare, sempre voglioso,
sempre bisognoso di danaro. Fra l'altre convenzioni v'era, che Riva
di Trento, Rovereto e Gradisca restassero in dominio di Massimiliano,
e che, cedendo egli al re Cristianissimo Verona, questi gli avesse
a pagare cento mila scudi d'oro, ed altrettanti i Veneziani. Però
nei primi giorni di quest'anno comparve a Verona _Bernardo vescovo
di Trento_, colla facoltà di fare la restituzion di quella città.
Insorsero ben discordie intorno al giorno in cui si avea da far la
consegna, e la guarnigione tumultuò, perchè dimandava le paghe: pure
nel dì 16 (altri dicono nel dì 15) di gennaio data fu la tenuta di
Verona al _signor di Lautrec_, uscendone il vescovo e _Marcantonio
Colonna_ con tutta sua gente. Passati poi tre giorni, il Lautrec
consegnò essa città ad _Andrea Gritti_, che la accettò a nome del
senato veneto, e ben regalato si ridusse nello Stato di Milano.
Infinite allegrezze fecero i Veronesi, liberati dall'insoffribil giogo
dell'armi straniere. E tal fine ebbe la lega di Cambrai, e la lunga e
crudel guerra originata da essa, per cui non si può dire quanti tesori,
quanto sangue spendessero tanti principi della cristianità, e quanti
disastri e desolazioni patisse tutta la Lombardia. Maraviglia fu che
in mezzo a sì potente e lungo turbine potesse sostenersi la repubblica
veneta; ma quanto più terribile fu il suo pericolo, tanto maggior
divenne la sua gloria; perchè, quantunque perdesse qualche porzione
dell'antico suo dominio, pur seppe e potè conservare la maggior parte e
il meglio delle sue signorie in terra ferma.

Dopo una sì solenne ed universal pace pareva oramai che l'Italia avesse
a respirare, ma fallirono questi conti; perciocchè _Francesco Maria_,
già _duca d'Urbino_, dimorante in Mantova, esule da' suoi Stati,
sentendo il mal governo che facea _Lorenzo de Medici_, e invitato da
chiunque gli era affezionato e fedele, si accinse a ricuperar quel
ducato. Fu a ciò anche istigato da _Federigo Gonzaga signor di Bozzolo_
e condottier d'armi assai rinomato, per vendicarsi di un affronto che
pretendeva a sè fatto dal suddetto Lorenzo. Giacchè la pace dovea far
cassare non poche brigate di soldati, e questi avvezzi all'onorato
mestier della guerra, delle prede e rapine, avrebbono cercato chi
desse loro soldo, nello stesso tempo che si trattava della restituzion
di Verona, se l'intese esso Francesco Maria co' caporali spagnuoli e
tedeschi, e prese al suo servigio cinque mila fanti dei primi, e tre
mila altri italiani con mille e cinquecento cavalli. Il _marchese di
Mantova_ gli somministrò buona copia di danaro. Però con questa armata,
picciola di numero, ma considerabile pel suo valore, poco dopo la resa
di Verona s'avviò alla volta de' suoi Stati con tal celerità, che non
ebbero tempo per opporsegli le genti del papa e di Lorenzo de Medici
che erano in Ravenna e Rimini. Passato per la via del Furlo, in poco
tempo ebbe alla sua divozion Urbino con tutto il ducato, eccettuata
la fortezza di San Leo. Ma non già Pesaro, Sinigaglia, Gradara e
Mondavio, terre separate da quel ducato, perchè _Renzo da Ceri_, che
v'inviò gran gente di presidio, le sostenne. Intanto Lorenzo de Medici
alle milizie italiane, tanto sue che de' Fiorentini, unì due mila
e cinquecento fanti tedeschi, e più di quattro mila fanti guasconi,
che aveano servito nell'armata di Lautrec. L'Anonimo Padovano dice
ducento lancie e due mila Guasconi, comandati dal _signore di Scudo_.
I capitani di questo esercito erano _Renzo da Ceri_, _Vitello da Città
di Castello_ e il _conte Guido Rangone_; ed ascese questa armata fino a
mille uomini d'armi, mille cavalli leggieri e quindici mila fanti, che
pareano atti ad inghiottire il duca d'Urbino. Era insospettito forte il
papa che il re di Francia tenesse mano segretamente in questa guerra;
ma il re, per disingannarlo, mandò i suoi ministri a Roma, affinchè
trattassero lega col pontefice, che infatti fu stabilita. Fu in tal
congiuntura fatta gagliarda istanza a papa Leone, perchè restituisse
Modena, Reggio e Rubiera ad _Alfonso duca_ di Ferrara, secondochè
ne avea date in Bologna tante promesse, non mai eseguite. Promise il
papa con un breve di restituirle nello spazio di sette mesi, ma con
intenzione di nulla farne, se cessavano i presenti pericoli, siccome
infatti avvenne, perchè l'osservar la parola non fu mai contato fra le
virtù di questo pontefice. Continuò dipoi con varie vicende la guerra,
diffusamente descritta dal Guicciardini. Altro non ne rapporterò io, se
non che trovandosi Lorenzo de Medici nel mese di giugno all'assedio di
Mondolfo, fu colpito nella sommità del capo da una palla di archibuso;
pel qual colpo gli convenne star molti giorni in letto: il che fu
cagione che i suoi soldati più pensassero a saccheggiare il paese che
a cercar vittoria. Spedito dal papa il _cardinal Giulio de Medici_ suo
cugino al comando di quell'armata, appena giunto egli colà, insorse
una quistione tra i fanti italiani e tedeschi, per cui seguirono
ammazzamenti e saccheggi non pochi, e fu forza dividere quelle nazioni
tra Rimini e Pesaro. Accadde ancora che il duca Francesco Maria,
tenendo segrete intelligenze col corpo degli Spagnuoli, militanti per
la Chiesa, arrivò una mattina improvvisamente ai loro alloggiamenti.
Parte di essi scappò a Pesaro, e l'altra parte andò ad unirsi con
lui. Dopo di che assaltò il campo de' Tedeschi, dove secento d'essi
restarono morti o feriti. Non andò molto che anche un'altra buona
frotta di Guasconi passò nell'armata d'esso duca.

Trovavasi assai forte di gente _Francesco Maria_, ma esausto affatto
di pecunia, requisito troppo importante agl'impegni della guerra. Ne
penuriava anche _papa Leone_, ma seppe trovar maniera di ricavarne,
con fare nel dì primo di luglio la promozione di trentuno cardinali,
fra i quali molti di gran merito pel loro sapere o nobiltà. Dagli
altri creati per altri motivi ricavò la somma di ducento mila ducati
d'oro, che mirabilmente servirono a terminar la guerra d'Urbino.
Imperciocchè, ossia che l'accorto cardinal Giulio de Medici sapesse
sotto mano guadagnar gli Spagnuoli che erano al servigio di Francesco
Maria, o che s'interponesse _don Ugo di Moncada_ vicerè di Sicilia,
per istaccarli da lui: certo è che esso duca entrato in diffidenza
de' medesimi, e conosciuto di non potersi sostenere contro le forze
del papa, aiutato dai re di Francia e di Spagna, diede orecchio ad un
miserabile accomodamento; per cui il pontefice si obbligò di pagare ai
fanti spagnuoli quarantacinque mila ducati d'oro, e sessanta mila ai
fanti guasconi; e che esso Francesco Maria potesse passar liberamente
a Mantova con tutte le sue robe, colle artiglierie e colla famosa
libreria, messa insieme da _Federigo I duca_ di Urbino, avolo suo
materno: il che fu eseguito. Così terminò la presente guerra, durata
quasi otto mesi, per cui spese il pontefice circa ottocento mila ducati
di oro, la maggior parte nondimeno, come vuole il Guicciardini, pagata
dai Fiorentini, i quali fecero in tale occasione una trista figura,
siccome divenuti schiavi della casa de Medici. Furono poi confiscati
i beni di moltissimi nobili del ducato d'Urbino, che s'erano mostrati
favorevoli a Francesco Maria, e vennero atterrate nel seguente anno le
mura d'Urbino, Fossombrone e Mondolfo, acciocchè non avessero quegli
abitanti coraggio di ribellarsi in avvenire. Lorenzo de Medici colà
tornò duca. Appartiene a quest'anno un esecrando avvenimento, cioè la
congiura di _Alfonso Petrucci cardinale_ di Siena contro la persona
del pontefice Leone. Era inviperito questo porporato, perchè il papa
avesse fatto cacciar di Siena _Borghese_ suo fratello, quasi signore di
quella città, e privato lui stesso delle rendite paterne. Crebbe tanto
questo sacrilego odio, che più volte pensò d'uccidere lo stesso papa
nel concistoro, oppure alla caccia; ma infine s'appigliò al partito di
farlo avvelenare per mezzo di Batista da Vercelli chirurgo, se potea
giugnere a medicar una fistola antica, che il papa avea ne' confini
delle natiche. Fu scoperta questa infame trama, preso il cardinale con
varii complici, provato il delitto, per cui in castello Sant'Angelo
gli venne tagliato il capo. _Bendinello de' Sauli_ cardinal genovese,
siccome convinto che il Petrucci gli avesse rivelata la scellerata sua
intenzione, fu privato della dignità del cardinalato, e condannato a
una perpetua prigione. Questi poi col danaro ricuperò la libertà e il
cappello, ma perchè poco tempo dappoi mancò di vita, attribuirono i
maligni la morte sua a veleno. A _Raffaello Riario cardinale_ di San
Giorgio e camerlengo per la stessa ragione tolto fu il cappello, ma
restituito da lì a non molto tempo per grossissima quantità di danaro.
Adriano cardinale di Corneto, benchè gli fosse perdonato, diffidando di
sua vita, se ne fuggì, nè si seppe dove incognito andasse a terminare i
suoi giorni. Gran dire cagionò dappertutto questo nero attentato. Nel
presente anno a' dì 8 di ottobre _Francesco re di Francia_ rinnovò la
lega offensiva e difensiva colla _republica di Venezia_.


NOTE:

[393] Du-Mont, Corps Diplomat., tom. 4, P. I.




    Anno di CRISTO MDXVIII. Indizione VI.

    LEONE X papa 6.
    MASSIMILIANO I re de' Romani 26.


Fu questo dopo tante guerre un anno di pace tanto in Italia, quanto
negli altri regni cristiani, se non che gran timore era in Roma e ne'
popoli italiani che il gran Sultano de' Turchi Selim volgesse le armi
contro le provincie cristiane. _Papa Leone_, affinchè questo tiranno
non trovasse sprovvedute le contrade cristiane, più che mai si diede
ad incitare i monarchi battezzati ad una lega, non solamente per fargli
fronte occorrendo, ma anche per invadere preventivamente da più parti i
di lui Stati. A questo fine spedì a _Massimiliano Cesare_ il _cardinale
di San Sisto_, ed altri cardinali di grande autorità ai _re di
Francia_, _Spagna_ ed _Inghilterra_, avendo prima intimata una tregua
di cinque anni ad essi e a tutti gli altri principi cristiani. Andarono
questi legati, ma nulla operarono di sostanziale per sì rilevante
affare, se non che furono intimate le decime al clero, ed anche ben
pagate, ma senza che queste s'impiegassero poi contro il nemico comune.
Pensava ognun di que' monarchi a' proprii interessi più che a quelli
della cristianità. Eppure, se mai giusto fu il timore della potenza
turchesca, certamente fu in questo tempo. Imperocchè regnava Selim,
uno de' più feroci e crudeli sultani di quella nazione. Invasato costui
dallo spirito de' conquistatori e dall'amor della gloria, avea già sì
dilatato il suo imperio, che oramai ognun diffidava di resistergli.
Principi di gran potenza per più secoli erano stati fin qui i sultani,
ossia soldani d'Egitto, siccome possessori non solo di quel vasto e
fertilissimo paese, ma anche della Palestina, Soria e di una parte
dell'Arabia, e guerniti sempre d'un possente esercito di Mammalucchi,
non dissimili dai giannizzeri turcheschi. S'invogliò Selim di stendere
la sua signoria sopra quelle ricchissime contrade, e però, ammassato un
formidabile esercito, fingendo di volerla contro il sofì di Persia, già
da lui sconfitto, all'improvviso piombò addosso a Damasco e alle altre
città di Soria, delle quali, non men che di Gerusalemme, s'impadronì.
Spinse poi l'armi vittoriose contro il sultano di Egitto, che restò
sconfitto e ucciso in una gran battaglia. Succeduto a lui un altro
sultano, fu anch'egli preso e fatto ignominiosamente morire. In una
parola, con infinito spargimento di sangue e di crudeltà e saccheggi
innumerabili rimase distrutta affatto la monarchia di que' soldani, e
tutto il loro impero sottoposto al giogo de' Turchi. Tanti progressi
del tiranno d'Oriente, e per li quali venne egli a raddoppiar le
entrate della sua camera, e che spezialmente accaddero ne' due prossimi
passati anni, bastavano bene ad atterrir l'Italia, e chiunque era
confinante alla smisurata potenza di Selimo. Ma si aggiunse ch'egli
si diede ad armare una bella flotta di navi: segno ch'egli meditava
qualche grande impresa contro i Cristiani. Però avea ben ragion di
temere papa Leone. Fece egli fare in Roma solenni processioni di
penitenza, alle quali anche intervenne con pie' nudi, e non tralasciò
diligenza veruna per muovere i potentati della Cristianità ad una lega
e crociata contra di un sì forte non mai sazio conquistatore.

Ma in mezzo a questi timori non dimenticava esso pontefice
l'ingrandimento della propria casa. Aveva egli già concertato
l'accasamento di _Lorenzo duca di Urbino_ suo nipote con _madama
Maddalena_ della casa de' duchi o conti di Bologna in Piccardia. I
Sammartani la chiamano[394] Maddalena della Torre contessa d'Auvergne,
e il Belcaire[395] la dice figlia d'una sorella di _Francesco Borbone
duca di Vandomo_, di sangue reale. Venuta la primavera di quest'anno,
Lorenzo, passato a Firenze, ivi fece un suntuoso preparamento per
la sua andata in Francia. Secondo l'Anonimo Padovano, seco condusse
cinquecento cavalli ed infiniti carriaggi. Era in questo tempo nato a
_Francesco I re_ di Francia un figlio maschio, che fu poi _Francesco
II_; e perchè egli attendeva a guadagnarsi sempre più la benevolenza
del papa sulla speranza d'averlo propizio per la difesa dello Stato
di Milano, desiderò che esso pontefice fosse padrino al battesimo del
figliuolo. Per questa cagione, siccome scrive il Guicciardini, Lorenzo
affrettato a compiere quel viaggio, avendo prese le poste arrivò
a Parigi, dove, nel dì 25 d'aprile, con _Antonio duca di Lorena_ e
_Margherita d'Alenzon_ sorella del re tenne al sacro fonte il nato
Delfino. Furono in tal congiuntura per dieci giorni fatte immense
allegrezze, banchetti, giostre e tornei, ne' quali anche Lorenzo si
fece conoscere valoroso cavaliere. Furono poi celebrate con regal
pompa le di lui nozze; nè il re Cristianissimo lasciò indietro onore
alcuno che non compartisse a lui, massimamente all'udire le grandi
proteste ch'egli fece d'un perpetuo attaccamento suo e del pontefice
alla di lui corona. Portò in questa occasione Lorenzo un breve del papa
che concedeva al re di potere ad arbitrio suo valersi delle decime
raccolte per la meditata crociata, con obbligo poi di restituir quel
danaro quando si avesse a proceder contra del Turco. Ed ecco dove
andavano a finire tanti sussidii del clero: il che faceva poi gridare
i partigiani della nascente eresia di Lutero, i quali arrabbiatamente
declamavano contra il progetto d'essa crociata. Venne poi Lorenzo colla
consorte per mare a Livorno, ed indi a Firenze, dove per otto giorni
continui si fecero incredibili suntuose allegrezze. Cresceva intanto
a furia l'incendio commosso in Germania dal suddetto Lutero, perchè
sostenuto da _Federigo duca di Sassonia_. Perciò papa Leone giudicò
bene d'inviare in Germania _Tommaso da Vio cardinale_, insigne teologo
scolastico di questi tempi, appellato il cardinal Gaetano. Andò egli:
seco s'abboccò Lutero: si venne alle dispute sopra le indulgenze; ma
infine il porporato si trovò deluso. Lutero, uomo pien di alterigia,
avea cominciata la guerra alla Chiesa sua madre, era risoluto di
continuarla, perchè si sentiva sicure le spalle; nè un cervello sì
bollente e superbo si sarebbe mai ridotto a disdirsi. Stette _Alfonso
duca_ di Ferrara aspettando con impazienza che passassero i sette mesi
che papa Leone s'era preso di tempo col re di Francia per restituirgli
Modena, Reggio e Rubiera. Ma passò altro che sette mesi, senza che se
ne vedesse esecuzione alcuna. Ne fece egli istanze a Roma, e si trovò
che le promesse di questo pontefice, anche autenticate da strumenti e
brevi, solamente significavano di voler fare quello che tornasse il
conto a lui, e non altrimenti. Determinò per questo il duca, nel dì
14 di novembre, di portarsi in persona a Parigi per implorar di nuovo
la protezione del re, e tornò di colà nel seguente febbraio con buona
provvision di parole, perchè in que' tempi si guardava ognuno dal
disgustare un papa, e molto più premeva a quel re di tenerselo amico,
dacchè era divenuto signor di Milano.


NOTE:

[394] Sammarthan., Histoire de la Maison de France.

[395] Belcaire, Commentar. Rerum Gallicar., lib. 16.




    Anno di CRISTO MDXIX. Indizione VII.

    LEONE X papa 7.
    CARLO V imperadore 1.


Nel dì 12 del presente anno terminò il corso di sua vita _Massimiliano
re dei Romani_: principe che in pietà, clemenza ed altre virtù, non
si lasciò vincere da alcuno, e che vide ben favorita la sua casa
dalla fortuna, ma senza ch'egli sapesse profittar d'altre favorevoli
occasioni che esigevano più costanza, maggiore attività e miglior
uso del danaro ch'egli prodigamente spendeva, senza poi trovarlo al
bisogno. S'egli fosse più lungamente vissuto, era da sperare che il
suo zelo e potere avesse estinto in fasce lo scisma incominciato da
Lutero, il quale appunto, nell'interregno, prese maggior vigore.
Grandi maneggi furono fatti dai due principi che sopra gli altri
aspiravano a quella gran dignità, cioè da _Carlo V re di Spagna_,
delle due Sicilie, delle Indie Occidentali, e signore della Borgogna,
de' Paesi-Bassi e d'altri molti Stati, nel quale era caduto eziandio
tutto il retaggio della nobilissima casa d'Austria per la morte del
suddetto avolo suo; e _Francesco I_, re del floridissimo regno di
Francia, duca di Milano, e signore di Genova. Studioso cadaun di essi
di guadagnare i voti degli elettori, e spezialmente il re Francesco
con grosse offerte di danari (che questa sola buona ragione aveva
egli dal suo canto) cercò di ottenere il pallio. Ma perchè l'essere
Carlo di nazion germanica, portava nelle bilance di ognuno troppa
superiorità alle pretensioni dell'altro; e perchè ai principi della
Germania recava più timore la potenza unita di un re di Francia, che
la disunita di Carlo Austriaco; perciò nel dì 28 di giugno con bastanti
voti restò proclamato re di Germania e re de' Romani, ossia imperadore
eletto, esso _Carlo V_. Nei secoli addietro non prendevano i re di
Germania il titolo d'_imperadore_, se non dappoichè aveano ricevuta la
corona romana, siccome si è potuto vedere in tanti esempli de' secoli
antecedenti. Cominciò Massimiliano ad intitolarsi _imperadore eletto_,
trovandosi in vari suoi documenti questo titolo, benchè in altri si
vegga quel solo di _re de' Romani_. Ma Carlo V da lì innanzi altro
titolo non usò che quello di _eletto imperador de' Romani_. Nel che
è stato imitato dai suoi augusti successori, con lasciar anche nella
penna la parola _eletto_. Perciò a me ancora sarà lecito di chiamarli
tali in avvenire, ancorchè niun d'essi, fuorchè lo stesso Carlo V,
ricevesse o ricercasse mai l'imperiale corona di Roma. Non fu difficile
agl'intendenti delle cose del mondo il presagire, che poco sarebbe per
durar la pace fra il novello Augusto e Francesco re di Francia, per
gara di gloria, o per interesse di Stato. Si trovavano amendue giovani
e potenti: l'esaltazione dell'uno era troppo rincresciuta all'altro.
Il Belcaire[396] fa un ritratto di questi due principi. Egregie doti
concorrevano in _Francesco_, ma insieme due considerabili vizii,
cioè un eccessivo desio di gloria, congiunto con una somma stima di
sè medesimo, e una smoderata libidine. Della sua grazia spezialmente
godeano gli adulatori. Il gravar di nuove imposte i sudditi, per far
sempre nuove guerre, a lui pareva un nulla; nel che cominciò a non
voler punto ascoltare il consiglio de' pari e de' parlamenti, con
gloriarsi ancora di aver egli cavato dalla minorità, ed esentato dai
tutori il regno di Francia. In _Carlo V_ all'incontro si univa la
gravità con un perspicace ingegno, con molta moderazion delle passioni,
e con altre virtù atte a formare un insigne rettor di popoli, se non
che anche in lui l'amor della gloria il portò sempre alle guerre, e
talvolta ad anteporre l'utile all'onesto. L'emulazione di questi due
monarchi, che poi passò in odio, non produsse nell'anno presente alcun
litigio tra loro, ma si andò disponendo per partorirne.

Qual fosse l'ansietà di _papa Leone_ per esaltare la propria casa,
l'abbiam di sopra accennato. Ma ad altri tempi, e non ai suoi, era
riserbato il compimento de' suoi desiderii. Cadde infermo in Firenze
_Lorenzo de Medici duca_ d'Urbino, suo nipote. L'Ammirati dice[397]
di mal franzese, e che la sua lunga ed acerba infermità il trasse
finalmente a morte nel dì 28 d'aprile. Io non so mai come nella Storia
del Nardi[398] sia scritto che egli passò all'altra vita a' dì 4 di
maggio del 1518. Sarà errore di stampa. Pochi giorni prima era pure
morta di parto _madama Maddalena_ sua consorte, con lasciare dopo di
sè una figliuola che, appellata _Catterina_, vedremo, a suo tempo,
regina di Francia. Dai più de' Fiorentini fu con interno segreto
giubilo solennizzata la sua morte, perchè credenza vi era, che questo
nipote pontifizio, il quale non solo primeggiava in quella città,
ma n'era il principal direttore, pensasse a farsene signore. Sicchè
terminata in lui la legittima discendenza di _Cosimo de Medici_ il
Magnifico, parve che venisse meno al papa ogni speranza di propagare
ed ingrandir la sua linea; perciocchè è ben vero, che di Lorenzo restò
un figlio bastardo, per nome _Alessandro_, il quale noi vedremo, a suo
tempo, duca di Firenze; ma Leone X non ne facea in questi tempi molta
stima, siccome neppure pensava a promuovere i discendenti da _Lorenzo_
fratello del suddetto Cosimo, nella qual linea vivea allora _Giovanni
de Medici_, personaggio di raro valore, a cui appunto nel dì 11 di
giugno del presente anno nacque _Cosimo_ che siccome vedremo, arrivò ad
essere gran duca di Toscana. Perciò il papa riunì alla Chiesa il ducato
d'Urbino, Pesaro e Sinigaglia, e solamente mandò a Firenze il _cardinal
Giulio de Medici_, acciocchè ivi comandasse le feste, e conservasse
il lustro e la potenza della casa de' Medici in quella nobil città. In
ricompensa ancora delle tante spese fatte dalla repubblica fiorentina,
per occupare e ricuperare in favore del defunto Lorenzo il ducato di
Urbino, le concedette la fortezza di San Leo e tutto il Montefeltro.

Ma quantunque nella morte del nipote rimanessero troncate le idee del
pontefice d'ingrandire la propria famiglia, non cessavano già, anzi
presero dipoi maggior vigore le altre ch'egli nudriva di accrescere la
potenza temporale della Chiesa romana, per emulazione alla gloria di
_papa Giulio II_; giacchè, come nota il Guicciardini, l'ambizione de'
sacerdoti non era in questi tempi, ed anche prima, da meno di quella
dei secolari. Già vedemmo papa Leone più volte obbligato a restituire
Modena e Reggio ad _Alfonso duca_ di Ferrara. Invece di far questo,
andava egli sempre meditando di spogliarlo ancora di Ferrara, e non
già con armi manifeste, ma con insidie. E gli si presentò occasione
di eseguir sì ingiusto disegno; imperciocchè fu preso il duca nel
novembre di quest'anno da una lunga e pericolosa malattia, per cui
si sparse voce che fosse disperata sua vita. Avvertitone il papa, e
sapendo che il _cardinal Ippolito_ fratello del duca, atto a sostener
la città, si trovava al suo arcivescovato di Strigonia in Ungheria,
diede commissione ad _Alessandro Fregoso vescovo_ di Ventimiglia,
abitante allora in Bologna, che, fingendo di voler entrare per forza
in Genova, ammassasse genti d'armi, e se la intendesse con _Alberto
Pio_, signor di Carpi, nemico giurato della casa d'Este. Con circa
sei mila tra cavalli e fanti passò questo buon ecclesiastico, per
effettuare l'ordito tradimento, verso la Concordia, facendo vista di
volerla contro quella terra. Avea noleggiato eziandio molte barche, per
passare il Po alla bocca del fiume Secchia. Ma _Federigo marchese_ di
Mantova, che stava attento agli andamenti di quelle soldatesche, venne
scoprendo la mena, e per uomo apposta ne spedì tosto l'avviso al duca
Alfonso suo zio. Stava allora senza sospetto il convalescente duca,
nè tardò a raddoppiar le guardie e le precauzioni alla città, dove
si trovò che circa quaranta braccia di muro di essa erano cadute. Si
fecero anche ritirare all'altra riva tutte le barche destinate a quel
tentativo: provvisione che indusse il vescovo Fregoso a ritornarsene
indietro colle pive nel sacco. Poco fa si è nominato Federigo marchese
di Mantova, e qui conviene avvertire, che, a' dì 20 di febbraio
del presente anno, dopo lunga malattia, mancò di vita il _marchese
Francesco_ suo padre: principe che in tante azioni avea dati segni
di gran valore, e col suo moderato governo s'era comperato l'affetto
de' suoi popoli. Lasciò dopo di sè _Federigo_ primogenito, che a lui
succedette nel dominio; _Ercole_ che fu poi cardinale; e _don Ferrante_
che fu duca di Molfetta, Guastalla, ec., e gran nome acquistò fra i
capitani del secolo presente.




    Anno di CRISTO MDXX. Indiz. VIII.

    LEONE X papa 8.
    CARLO V imperadore 2.


Trovavasi ne' suoi regni di Spagna _Carlo V_, allorchè seguì l'elezione
di lui in re de' Romani, ossia imperadore. Essendosi egli preparato per
venire a prendere la corona germanica, passò in questo anno per mare
con flotta magnifica alla volta di Fiandra, e prima diede una scorsa
in Inghilterra per abboccarsi col _re Arrigo VIII_, con cui acconciò
i suoi interessi, e di là poi sbarcò ne' Paesi Passi, dove incredibil
fu il concorso de' principi, degli ambasciatori e della nobiltà, per
complimentarlo. Venuto l'ottobre, si trasferì ad Aquisgrana, dove con
somma magnificenza ricevè la prima corona dell'imperio nel dì 24 d'esso
mese. Di non lieve negligenza accusar si può Pietro Messia, che nella
vita di questo gloriosissimo augusto il vuol coronato nel dì 24 di
febbraio, giorno di san Mattia, siccome ancora chi ciò mette al dì 15
di giugno. Intanto sempre più insolentiva Martino Lutero in Germania.
Dal far guerra agli abusi della corte di Roma, era egli passato a farla
ancora contro la Chiesa cattolica, riprovando ora uno, ora altro degli
antichissimi suoi dogmi. Perciò _papa Leone X_ non potè più ritenersi
dal procedere contro un sì fiero laceratore della vigna del Signore.
Pubblicò egli nel dì 16 di giugno una bolla, in cui condennati molti
degli errori d'esso Lutero, fulminò le censure contra di lui e di tutti
i suoi aderenti, il numero de' quali era già divenuto formidabile in
Germania con iscoprirsi tale anche _Federigo duca di Sassonia_. Ma
questo incendio, a smorzar il quale non furono sul principio adoperati
valevoli mezzi, tal piede avea preso, che non solo non cessò con
tutti i fulmini del Vaticano, e con tutte le prediche degli zelanti
cattolici, ma si andò sempre più rinforzando, trovandolo utile i
principi, per occupar gl'immensi beni degli ecclesiastici; gustoso
gli stessi ecclesiastici, perchè dispensati dalla continenza; e soave
i secolari, perchè sgravati da varii digiuni e da altri salutevoli
istituti della Chiesa cattolica. Ma intorno a questa lagrimevol
tragedia può il lettore consigliarsi colla storia ecclesiastica.
Allorchè maggiormente paventava la Cristianità per li terribili
apparati di guerra che faceva Selimo tiranno dell'Oriente, e mentre già
si provavano ne' confini della Croazia e Dalmazia furiose scorrerie di
Turchi, con credersi anche imminente l'assedio di Rodi, posseduto dai
cavalieri, detti oggidì di Malta: allo improvviso vennero ordini da
Costantinopoli, che si sciogliesse quel grande armamento per mare, e
che le milizie tornassero alle lor case. La cagion di ciò fu che a quel
feroce sultano una pericolosa ulcera nelle reni cominciò a far guerra,
per cui calò a lui la voglia di muoverla contro i cristiani. Venuto poi
l'autunno, cotanto crebbe il suo malore, che restò colla morte di lui
libero il mondo dal timore di sì sanguinario regnante, glorioso bensì
fra i suoi per tante vittorie e conquiste, ma infame per la crudeltà
usata contro gli stessi suoi parenti e fratelli, e fin contra del
proprio padre. Succedette nell'imperio turchesco Solimano suo figlio,
gran flagello anch'esso, siccome vedremo, dei popoli cristiani. Per
questa mutazion di cose in Levante respirò Roma e l'Italia tutta.

Altro avvenimento degno di qualche memoria, accaduto in Italia nel
presente pacifico anno, non ci somministra l'istoria, fuorchè quanto
avvenne a _Gian-Paolo Baglione_ che avea fatta in addietro sì gran
figura fra gl'Italiani come condottier d'armi, e come signore o tiranno
di Perugia sua patria. Dall'Anonimo Padovano scrittore contemporaneo,
ci vien dipinto come tiranno non solo di quella città, ma di tutti i
luoghi circonvicini, uomo empio, senza fede, e, per dir tutto in una
parola, mostro di natura orrendissimo. Se di tutto egli fosse reo,
nol saprei dire. Cessata la guerra, era egli ritornato alla patria.
Pazientò un pezzo _papa Leone_ questo mal arnese, ma, stimolato
da tanti ricorsi di que' popoli, determinò finalmente di mettervi
rimedio. Scrive il Guicciardini, che per avere Gian-Paolo cacciato
da Perugia Gentile della medesima famiglia, fu citato a Roma; che in
sua vece mandò Malatesta suo figlio; ma che persistendo il papa, ed
assicurandolo gli amici da ogni pericolo, perchè parlatone ad esso
pontefice, con parole di astuzia aveva egli fatto lor credere che niun
danno gli avverrebbe: se ne andò il Baglione a Roma, dove, dopo essere
stato imprigionato, e processato gli fu mozzato il capo. L'anonimo
Padovano pretende che Leone non confidando di poter avere in mano
questo tiranno, e parendogli che si potesse in tal caso rompere la
fede, con un breve tutto dolcezza il chiamò alla corte, fingendo di
voler trattare con lui d'importante affare. Mandò Gian-Paolo a Roma il
figlio per iscusarsi, stante una malattia che gli era sopraggiunta.
Il papa, dopo di aver fatto di grandi carezze al giovane, il rimandò
dicendo: essere necessaria la persona del padre a cagion della materia
da trattarsi, che non si potea confidare a lettere o persone. Aggiugne
esso Anonimo che il pontefice gli mandò anche un salvo condotto,
affidato dal quale, e dalle esortazioni del figlio, comparve Gian-Paolo
a Roma, dove baciò il piede al papa, e si trovò molto accarezzato. Ma
che ito nel seguente giorno a palazzo, fu ritenuto prigione dal _conte
Annibale Rangone_, capitano della guardia pontificia. Dopo di che
processato e tormentato, confessò un'infinità di enormi delitti, per li
quali non una, ma mille morti meritava; laonde fu una notte decapitato
in Castello Sant'Angelo. Fuggirono la moglie e i figli col loro
meglio a Padova, perchè Gian-Paolo era condottier d'armi al servigio
della repubblica veneta, e con quella sponda si credea di poter
commettere quante iniquità volea. Con ciò Perugia fu pienamente rimessa
all'ubbidienza del papa.

Racconta eziandio esso Anonimo Padovano, avere in quest'anno papa Leone
all'improvviso inviato _Giovanni de Medici_, giovane ferocissimo e vago
di guerra, con mille cavalli e quattro mila fanti a Fermo contra di
_Lodovico Freducci_ tiranno di quella città, ed uomo di gran valore.
Ne uscì costui con ducento cavalli, pensando di fuggire; ma raggiunto
dal Medici, fece bensì una maravigliosa difesa, ma finalmente lasciò
nel combattimento la vita con più di cento de' suoi seguaci. Fermo
immantinente ritornò alle mani del pontefice. La caduta del Freducci,
da cui dipendeano altri tirannetti che occupavano città o castelli in
quelle vicinanze, cagion fu ch'essi parte fuggissero, parte corressero
a Roma ad implorar la clemenza pontifizia, dove la maggior parte
furono carcerati: con che tutta la Marca restò purgata da que' mali
umori. Nè già lasciava papa Leone il pensiero di spogliar, se potea, di
Ferrara il _duca Alfonso_, giacchè gli parea poco il detener tuttavia
le imperiali città di Modena e Reggio contro le autentiche promesse
di restituirle ad esso duca. Vincere Ferrara coll'armi non era cosa
facile. Determinò dunque di adoperare un mezzo non degno de' principi
secolari, e molto meno di chi più dovrebbe ricordarsi d'essere Vicario
di Cristo, che di essere principe. Intavolò dunque un trattato di far
assassinare il duca, del che parlano non i soli storici ferraresi, ma
il Guicciardini stesso, insigne storico, che era allora governatore
dì Modena e Reggio pel medesimo papa, ed innocentemente si trovò
mischiato in questo nero tradimento. Chi maneggiò il trattato, fu
_Uberto Gambara_, protonotario apostolico, persona che arrivò poi a
guadagnare il cappel rosso. Se l'intese egli con Rodolfo Hello Tedesco,
capitano della guardia d'esso duca, a cui fu promesso molto, e mandata
per caparra la somma di due mila ducati d'oro. Già era concertato il
tempo e luogo di uccidere il duca; dato ordine al Guicciardini, e agli
uffiziali di Bologna di presentarsi in un determinato giorno ad una
porta di Ferrara. Ma il Tedesco, uomo d'onore, rivelò sul principio, e
continuamente di poi, al duca Alfonso tutta l'orditura del tradimento.
Si sentì più d'una volta tentato esso duca di lasciarlo proseguir sino
al fine; ma se ne astenne per non aver poi nemico dichiarato il papa, e
però gli bastò di far troncare la pratica, e di fermar poscia autentico
processo di questo infame attentato, colla deposizione di alcuni
complici, e colle lettere originali del Gambara per valersene, quando
occorresse il bisogno.


NOTE:

[396] Belcaire, Rerum Gallic., lib. 16.

[397] Ammirati. Guicciardini.

[398] Nardi.




    Anno di CRISTO MDXXI. Indiz. IX.

    LEONE X papa 9.
    CARLO V imperadore 3.


Tenuta fu in quest'anno una magnifica dieta in Vormazia da _Carlo V
imperadore_, dove intervennero in gran copia i principi dell'impero.
Lo strepito e commozione che faceva la più che mai crescente eresia di
Lutero, e le istanze dei ministri pontifizii, indussero esso Augusto
a chiamar colà l'autore di tanti sconcerti. Senza salvocondotto non si
volle egli muovere. Giunto colà nel dì 16 di aprile con gran baldanza,
e presentato davanti a Cesare e alla maestosa adunanza, sostenne
quanto aveva insegnato, nè maniera si trovò di farlo muovere un dito.
Perciò restò licenziato, e poscia nel dì otto di maggio l'imperadore
pubblicò un terribil bando contro la di lui persona e suoi errori:
passi tutti che nulla servirono per fermare il torrente impetuoso delle
sue eresie. Alla guerra contro la religion cattolica tenne dietro in
quest'anno quella ancora de' principali potentati della Cristianità.
Dacchè fu partito di Spagna Carlo V si scoprirono in quelle parti dei
malcontenti e sediziosi; perciocchè il primo regalo ch'egli avea fatto
a que' popoli, nuovi sudditi, era stato l'accrescimento de' pubblici
aggravi, e l'aver loro tolti alcuni antichi privilegii. Si lamentavano
altri di avere un re straniero e lontano, dietro al quale correva l'oro
del regno. Nè mancavano altri che non sapeano digerire, che i ministri
fiamminghi comandassero alle teste spagnuole, e potessero tutto in
corte dell'augusto monarca. Però insorsero ribellioni e guerre. Anche
nella Navarra, già occupata da _Ferdinando il Cattolico_, si fecero più
commozioni, non amando quei popoli il nome spagnuolo, perchè uniti in
addietro ai Franzesi. Ora _Francesco I re_ di Francia che si sentiva
pieno di rabbia, dacchè vide congiunta in Carlo V la monarchia di
Spagna colla dignità imperiale, e con tanti altri Stati della casa
d'Austria, e troppo con ciò cresciuta la di lui potenza, non volle più
contenersi, e mosse guerra, nella primavera di quest'anno, contro la
Navarra, per renderla, diceva egli, ad _Arrigo re_ fanciullo, il cui
padre _Giovanni_ era stato spogliato di quel regno, ma, come mostrarono
i fatti, per incorporarla nel suo dominio. Confessa il Guicciardini,
che a dar moto alle guerre che maggiori delle passate sconvolsero
poi non solo l'Italia, ma quasi tutta la Cristianità d'occidente,
fu il primo chi più degli altri sarebbe stato tenuto a conservar la
pace, e invece di accendere il fuoco della guerra, avrebbe dovuto,
se occorreva, procurare di spegnerlo col proprio sangue. Parla di
_papa Leone X_ che ruminando alti pensieri di gloria mondana, più
che agli affari della religione, agonizzante in Germania, pensando
all'ingrandimento temporale della Chiesa, non solamente moriva di
voglia di ricuperar Parma e Piacenza, e di torre Ferrara al _duca
Alfonso_, ma eziandio meditava conquiste nel regno di Napoli. Trattò
col re di Francia, incitandolo all'impresa di quel regno, con che ne
restasse una porzione in dominio della Chiesa. Confortò ancora esso
re a dar principio alla rottura, con portar le armi nella Navarra.
Fu preso quel regno dai Franzesi, ma in breve ancora ricuperato dagli
Spagnuoli. Altra guerra di lunga mano più terribile fu in Fiandra fra
que' due emuli monarchi, la quale, siccome non pertinente all'assunto
mio, tralascio.

Ossia che il pontefice camminasse con simulazione ne' trattati col
re Cristianissimo, e fosse dietro a burlarlo (che in quest'arte
si sa essere egli stato eccellente), oppure che il re, entrato
in sospetto della fede di lui, tardasse troppo a ratificar la
capitolazion già formata, ossia finalmente che il papa ricevesse in
questo mentre dei disgusti dall'insolenza del Lautrec governator
di Milano, che non ammetteva, e con superbe parole dispregiava le
provvisioni ecclesiastiche inviate da Roma nello Stato di Milano:
certo è che il papa strinse e sottoscrisse nel giorno 8 di maggio
una lega con _Carlo V imperadore_ a difesa della casa de' Medici e
de' Fiorentini, con istabilire che togliendosi ai Franzesi il ducato
di Milano, questo si desse a _Francesco Maria Sforza_, figliuolo del
fu _Lodovico il Moro_, il quale se ne stava tutto dimesso in Trento,
aspettando qualche buon vento alla povera sua fortuna; e che Parma e
Piacenza tornassero alla Chiesa, per possederle con quelle ragioni
colle quali le avea tenute innanzi; e che l'imperadore desse aiuto
al papa, per togliere Ferrara all'Estense, e uno Stato in regno di
Napoli ad _Alessandro_, figlio bastardo di _Lorenzo de Medici_, già
duca d'Urbino. Fu con gran segretezza maneggiata questa lega, in cui
entrarono anche i Fiorentini, e prima che uscisse alla luce, papa Leone
con ispesa di cinquanta mila ducati d'oro assoldò sei, altri dicono
otto mila Svizzeri, e colle sue doppiezze ottenne loro il passaggio
per lo Stato di Milano, facendo credere ai Franzesi di averli presi
per opporli agli Spagnuoli a' confini del regno di Napoli. Vennero
costoro a Modena, e poi s'inviarono verso il Po, per quivi imbarcarsi.
_Alfonso duca_ di Ferrara gran sospetto prese di questa gente, perchè,
come scrive l'Anonimo Padovano, troppo addottrinato alle insidie
private e pubbliche, colle quali era dal pontefice perseguitato; e
però fece quanti preparamenti potè in Ferrara per difendersi. Ma il
papa assicuratolo che ciò non era per nuocergli, dimandò il passo e
vettovaglia, e tutto ottenuto, gli Svizzeri si imbarcarono a Revere,
e a seconda del fiume andarono poi per mare a Ravenna, e di là nella
Marca. Dopo qualche tempo costoro o perchè attediati dal far nulla,
per cui poco guadagnavano, chiesero congedo, o perchè il papa scoprì
il lor capitano partigiano dei Franzesi, per la maggior parte se ne
tornarono a' lor paesi. Questo avvenne nel mese di marzo. Intanto si
andava unendo gente dal papa in Reggio, e colà ancora si ridussero
quasi tutti i fuorusciti dello Stato di Milano, ed arrivò dipoi anche
_Girolamo Morone_, gran manipolatore di tutti questi imbrogli. Perchè
era in Francia il _Lautrec_, il _signor dello Scudo_ suo fratello,
vicegovernatore, avvisato di quella tresca, si portò colà con
quattrocento cavalli a dimandar conto di quella adunanza, e nel dì 24
di giugno si presentò alla porta di Reggio. Il Guicciardini governatore
avea la notte innanzi fatto entrare in quella città un grosso corpo di
gente. Mentre parlava il governatore collo Scudo, volle cacciarsi in
città alcuno de' suoi uomini d'arme, e nacque un tumulto, per cui quei
che erano stesi per le mura, spararono contro la comitiva del Franzese.
Vi restò morto _Alessandro Trivulzio_, e gli altri se ne fuggirono. Lo
Scudo dopo varie inutili doglianze se n'andò anche egli. Si servì poi
papa Leone di questo pretesto per giustificare nel concistoro l'accordo
ch'egli avea già fatto coll'imperadore. Avvenne ancora in Milano nella
festa di San Pietro un formidabil caso, che fu preso dal volgo per
augurio e preludio della caduta de' Franzesi in Italia. Per fulmine, o
peraltro fuoco dell'aria, benchè fosse tempo sereno, la torre di quel
castello, dove si teneano i barili di polve da fuoco, andò in aria con
tal forza, che squarciò anche parte del muro, uccise e magagnò oltre a
ducento fanti, vari nobili milanesi che per sospetto erano stati chiusi
in quel castello, e portò lontano 25 piedi (e non già cinquecento, come
ha il Guicciardini) pietre, che dieci paia di buoi avrebbono stentato a
muovere. Trovavasi allora il Lautrec ritornato di Francia in Cremona;
corse a Milano, e diede gli ordini opportuni per riparare il castello
che era in altri siti ancora conquassato, e il fornì di tutto il
bisognevole.

Finalmente scoppiò, e si fece palese il bel servigio prestato
all'Italia da papa Leone, con tirarle addosso una nuova guerra mercè
della lega contratta con gli Svizzeri e coll'imperadore. Ne provarono
non lieve affanno i Veneziani, soli in Italia collegati colla Francia,
i quali assoldarono tosto otto mila fanti, con inviarne dipoi sul
bresciano cinque mila, e lancie quattro cento, e cavalli leggieri
cinque cento, sotto il comando di _Teodoro Trivulzio_ e di _Andrea
Gritti_ legato. Perchè sempre più s'ingrossava in Reggio l'armata
pontifizia il _Lautrec_ mandò a Parma ducento uomini d'armi, e quattro
mila fanti Guasconi comandati dal signor dello Scudo suo fratello,
e da _Federigo signor di Bozzolo_. Occupò dipoi Busseto, e tutto lo
Stato di _Cristoforo Pallavicino_, a cui tolse anche la vita, perchè
accusato d'intelligenza col papa. Fu fatto in quest'anno un tentativo
dagli Adorni e Fieschi, per cacciare di Genova _Ottavino Fregoso_ e i
Franzesi, tutto a sommossa del papa, che loro somministrò sette galee
di Napoli, e due delle sue; ma rimase sconcertato il loro disegno.
Ordito ancora un tradimento per occupar la città di Como, a nulla
giovò. Chiamò _papa Leone_ a Roma _Prospero Colonna_, il quale era
stato dall'imperadore molto prima creato suo generale, per concertar
seco la meditata impresa del ducato di Milano. Condusse eziandio
_Federigo marchese_ di Mantova con titolo di capitan generale della
Chiesa. Si fece a Bologna la massa delle genti pontificie e spagnuole;
e il Colonna che dovea, come capo, comandar quell'armata, dopo molti
dibattimenti s'inoltrò verso Parma, e incomincionne l'assedio nel mese
d'agosto, principalmente dalla parte verso Ponente. Giunsero ad unirsi
seco otto mila fanti tedeschi, venuti di Germania, e il marchese di
Mantova con trecento lancie e cinquecento cavalli ungheri. Talmente
giocarono le batterie, che i Franzesi giudicarono meglio di ritirarsi
dal Codiponte, cioè da quella parte della città, che è di là dal fiume
Parma. Grande allegrezza fecero quegli abitanti al vedersi ritornati
sotto il dominio ecclesiastico. Ma cessò ben presto la loro festa,
perchè entrati i soldati diedero anch'essi con festa grande il sacco
a tutte le lor case. L'Anonimo Padovano scrive che vi commisero le
maggiori scelleratezze del mondo, e che il Colonna fece impiccar quanti
fanti erano penetrati in un monistero di monache. Si diedero poscia i
collegati a maggiormente stringere e bombardare l'altra maggior parte
della città, posta al levante, e l'aveano ridotta a tale per iscarsezza
di vettovaglie, che n'era vicina la caduta. Tempestava _lo Scudo_ il
_signor di Lautrec_ suo fratello, per ottenere soccorso. Ma questi
assai lentamente procedeva, e con tutto che avesse una buona armata,
composta di cinquecento lancie, sette mila Svizzeri, quattro mila
fanti venuti poco fa di Francia, a' quali s'aggiunsero quattrocento
uomini d'arme, e quattro o cinque mila fanti de' Veneziani; pure non
si attentava a procedere innanzi, allegando che l'armata nemica era
superiore di forze, e che conveniva aspettar sei mila Svizzeri che
erano in viaggio per suo aiuto. Nulla di meno s'inoltrò finalmente sino
al Taro, sette miglia da Parma: movimento, di cui niuna apprensione
si misero gli assedianti. Ma eccoli un accidente che disturbò tutte
le loro misure. Era stato fin qui paziente _Alfonso duca_ di Ferrara,
mostrando di non conoscere l'odio che avea contra di lui _papa
Leone X_, e dissimulando le passate insidie. Venuto poi in chiaro
d'essere stato abbandonato alle voglie d'esso pontefice, nella lega
fatta coll'imperadore, e mirando il mal incamminamento degli affari
de' Franzesi unico uno sostegno, giudicò meglio di non tenersi più
neutrale. Però colle milizie che potè raunare, uscito di Ferrara, entrò
nel Modenese, prese il Finale, San Felice, e colle scorrerie arrivava
sino alle porte di Modena. Recato questo avviso al campo de' collegati,
bastò a far ch'essi, trovandosi fra due fuochi, spedissero in soccorso
di Modena il _conte Guido Rangone_, e poi sciogliessero l'assedio di
Parma, con ritirarsi a San Lazzaro: il che diede comodità al Lautrec di
ben fornire quella città di viveri e d'ogni altra munizione.

Aveva intanto il papa fatto assoldare dal _cardinale di Sion_, chi
dice dodici, chi dieci mila Svizzeri, ed altri dicono anche meno,
e questi calavano in Italia, quantunque protestassero di non voler
combattere co' Franzesi, per essere con loro in lega. _Prospero
Colonna_ adunque determinò di tentare ogni via per unirsi con loro,
siccome all'incontro andò il Lautrec a frapporsi, per impedir questa
unione. Allora che, passato il Po, fu egli giunto a Casal Maggiore,
colà comparve il _cardinal Giulio de Medici_, spedito dal papa con
titolo di legato, acciocchè, come uomo di testa, acquetasse colla sua
destrezza le discordie insorte fra i generali, e spezialmente fra il
_Colonnese_ e il _marchese di Pescara_, e desse calore alla impresa.
Tentò più volte il Lautrec di tirare a battaglia l'esercito de'
collegati, ma il saggio Prospero andò temporeggiando, che in fine a
Gambara si congiunse con parte degli Svizzeri, procedendo come scrive
il Guicciardini, in mezzo loro i due legati, cioè _il cardinale di Sion
e il cardinale de Medici, colle croci d'argento, circondate (tanto oggi
si abusa la riverenza della religione) tra tante armi ed artiglierie
da bestemmiatori, omicidiarii e rubatori_. Restò allora ben confuso
il Lautrec, e maggiormente crebbe il suo affanno, perchè da lì a poco
gli Svizzeri della sua armata improvvisamente se n'andarono con Dio, o
perchè venne un comandamento dai lor superiori, oppure perchè mancava
il danaro per pagarli. Imperciocchè il _re Francesco_ dopo avere sì
superbamente mossa guerra in Navarra e Fiandra a _Carlo imperadore_,
si trovava in questi tempi in gravi angustie, nè potea somministrar
genti e pecunia all'Italia; e tutto che avesse pur disposti trecento
mila ducati d'oro da inviare al Lautrec: pure la regina sua madre gli
avea fatti impiegare in altri usi. Perciò diffidando esso Lautrec
di poter resistere alle forze nemiche, si ritirò di qua dall'Adda
affine di contrastare il passo all'armata della lega. Ma Riuscì al
Colonna di valicar quel fiume a Vauri, dove in combattimento con
lo Scudo restarono superiori le sue genti. Ritiratosi il Lautrec a
Milano, maravigliosa cosa fu il vedere, che appena giunto nel giorno
seguente l'esercito collegato in vicinanza di Milano, essendo stato
spedito avanti il valoroso _Ferdinando di Avalos marchese di Pescara_
con ducento cavalli e tre mila fanti spagnuoli, questi, dopo avere
sbaragliato un grosso corpo di cavalleria franzese uscito per ispiar
gli andamenti de' nemici, andò intrepidamente ad assalire verso porta
Romana i bastioni di quel borgo, dove erano alla guardia i Veneziani
con _Teodoro Trivulzio_ e _Andrea Gritti_. Si combattè, ma venne meno
il coraggio alla gente veneta, e il marchese, aiutato da quei di dentro
di fazion ghibellina, occupò la porta suddetta. Quivi restò prigioniero
il Trivulzio, il qual poi con venti mila ducati d'oro da lì a molti
giorni si riscattò. Ebbe fortuna il Gritti di salvarsi. Veramente
in questa guerra la potenza veneta non fece sforzo di gran rilievo,
come era solita, o perchè fosse rimasta smunta per le antecedenti
guerre, o perchè quel saggio senato avesse de' segreti motivi di
così operare. Entrò dunque il marchese nel recinto di quel borgo; nè
occorse di più, perchè il _Lautrec_ la notte, lasciato ben guernito il
castello, si ritirasse col resto di sua gente a Como; giacchè mirava
in gran commozione tutto lo Stato, troppo irritato per le esorbitanti
gravezze, dianzi da lui imposte, e voglioso di mutar padrone per la
speranza, spesso fallace, di starne meglio. Fu in gran pericolo di
andarne a sacco quella nobilissima città; ma, alzati i ponti, calate
le saracinesche e serrate le porte della cinta che divide essa città
da' borghi, si fermò il primo empito dei vincitori. Sopraggiunta la
notte maggiormente assicurò la cittadinanza, essendosi perduti i più
de' soldati a svaligiar i borghi, i quartieri de' Veneziani e Franzesi.
Questo gran fatto accadde nel dì 19 di novembre, con perpetua gloria di
_Prospero Colonna_, e non con minore del _marchese di Pescara_, che in
quella occasione fece mirabili prove di sua persona.

A persuasione poi di _Girolamo Morone_, andò un bando, che sotto pena
della vita niun Milanese fosse offeso. Venuto il giorno, comparvero
davanti al Colonna, ai legati e al marchese di Mantova dodici nobili
ambasciatori a dar la città, e a pregare che fosse preservata da
ingiurie pubbliche e private. V'entrò il Morone, prendendone il
possesso a nome di _Francesco Maria Sforza_, già riguardato qual duca,
e restò egli quivi al governo con titolo di luogotenente. Si fece
conto che più di tre mila fanti veneti lasciassero in quel conflitto
la vita; e gli altri Veneti, consistenti in altri tre mila fanti,
trecento lancie e circa ottocento cavalli leggieri, parte furono presi,
parte si dissiparono colla fuga la notte; di maniera che totalmente
si perdè l'esercito loro. Seguitarono l'esempio di Milano le città
di Pavia e Lodi. Parma e Piacenza si diedero ai ministri del papa.
Fu spedito il marchese di Pescara con dieci mila fanti e cinquecento
cavalli dietro a' Franzesi, ritirati a Como; ma il Lautrec, lasciato
ivi un presidio sufficiente, s'incamminò col resto de' suoi verso
Cremona, intese bensì per istrada che anche quella città aveva alzate
le bandiere sforzesche; tuttavia, perchè si tenea forte la cittadella,
v'entrò, e ricuperò la città, con fare il miracolo di non inferire
alcun male a que' cittadini. Piantate intanto il marchese di Pescara le
batterie contro la città di Como, poco stette quel popolo a capitolar
la resa con patto che fossero salve le persone e robe tanto degli
abitanti che de' Franzesi. Ma, entrati gli Spagnuoli, misero a sacco
l'infelice città, con grande infamia del marchese, il quale poi col
tempo fu chiamato a duello come colpevole di questo sfregio fatto alla
pubblica fede. In una parola, a riserva di Cremona, d Alessandria,
del castello di Milano e di qualche altra fortezza, il resto dello
Stato di Milano venne in potere di Francesco Sforza, non senza grave
affanno de' Veneziani, che, oltre allo aver perduto il loro esercito,
restavano, per ragion della lor lega col re Cristianissimo, esposti
ad evidenti pericoli. Ma non era da paragonar la cattiva lor positura
con quella di _Alfonso duca di Ferrara_, giacchè egli, dopo la caduta
dei Franzesi, non vedea più maniera di salvarsi in mezzo a queste
vicende. Alla sempre vigorosa brama di _papa Leone_ di torgli Ferrara,
s'era aggiunto uno straordinario sdegno, per aver egli frastornato
dianzi l'acquisto di Parma. Si era il duca ritirato a casa, dappoichè
fu venuta sul Reggiano l'armata collegata, e poco stette a provar
gli effetti della collera pontificia. Vennero l'armi di esso papa al
Finale, a San Felice, e riacquistarono quelle terre. Presero anche
il Bondeno, con tagliare a pezzi il presidio, e dare il sacco a quel
luogo. Dall'altra parte, verso la Romagna occuparono altri ministri
del pontefice Lugo, Bagnacavallo, con altre terre del duca, e poscia
Cento e la Pieve. Furono anche mossi i Fiorentini ad impadronirsi
della provincia della Garfagnana di là dall'Apennino, composta di
circa novanta comunità, che s'era fin qui mantenuta fedele al duca;
e riuscì ancora al Guicciardini di ridurre all'ubbidienza di Modena
la picciola provincia del Frignano, finora costante nella fede verso
il duca. Ma neppur questa bastò a papa Leone. Pubblicò egli allora un
fierissimo monitorio contra d'Alfonso, dichiarandolo ribello, colle
frangie d'altri titoli obbrobriosi, e mettendo l'interdetto alla
città di Ferrara, per aver egli occupato le terre del Finale e San
Felice spettanti alla Chiesa romana; quasi che avessero i pontefici
acquistata indulgenza plenaria in ispogliar quel duca delle imperiali
città di Modena e Reggio; e fosse poi enorme delitto, s'egli tentava di
ripigliare il suo, cioè terre a lui indebitamente tolte, e delle quali
era investito dagl'imperadori. Tuttochè sentisse il duca il soverchio
abbassamento de' suoi affari; pure, irritato al maggior segno dal veder
adoperate contra di sè anche l'armi spirituali, non potè contenersi
dal mettere fuori colla stampa un manifesto, in cui palesò al mondo
gli oltraggi, le insidie e le mancanze di fede di papa Leone X per
conto suo, e privo affatto di giustizia il procedere della corte di
Roma contra di lui. E perciocchè sapea essere stabilito nella lega del
papa coll'imperadore, che, cacciati i Franzesi da Milano, si avessero
a volgere l'armi sopra Ferrara, senza neppure aspettare di aver prese
tutte le fortezze di quello Stato: da uomo forte si accinse a ben
munire e provveder di vettovaglie quella città. Prese anche al suo
soldo quattro mila Tedeschi, ed accrebbe le milizie italiane, risoluto
di vendere caro la propria rovina, giacchè aspettava a momenti l'armi
imperiali e pontificie alle mura di Ferrara. Certamente non fu mai la
nobilissima casa d'Este in tanto pericolo di naufragio, come in questo
frangente. Ma chi con segrete ruote regola il mondo tutto, eccoti che,
con far nascere un'inaspettata scena, fece non poco cangiare aspetto
alle cose d'Italia.

Per quanto s'ha dai Giornali di Paris de' Grassi, cerimoniere del
papa, riferiti dal Rinaldi[399], e per quello che attestano altri
scrittori[400], non si può esprimere qual allegrezza provasse papa
Leone all'avviso della presa di Milano, e di mano in mano alle nuove
de' susseguenti acquisti. Non capiva in sè per la gioia d'aver depressi
i Franzesi, e mirava con gaudio inesplicabil la già fatta ricuperazione
di Parma e Piacenza, parendogli oramai di non essere da meno di papa
Giulio II. Ordinò pertanto che si facessero gran feste in Roma, e
venne apposta dalla Malliana in quella città per deliziarsi nei viva
del popolo. Ma che? Nel dì 25 di novembre cominciò a declinar la sua
allegria per qualche incomodo di salute, nel dì primo di dicembre
improvvisamente, senza neppure poter ricevere i sacramenti della
Chiesa, diede fine al suo vivere in età di soli quarantasei anni.
Lunga disputa fu fra i medici s'egli fosse morto di veleno, per varii
segnali osservati nel suo cadavero, e per altri motivi addotti dal
Grassi e dal Guicciardini. Già abbiam detto che una fistola nelle
parti inferiori gli facea guerra. Bastò ben questa ad abbreviargli la
vita. Ma perchè chi è morto nulla più cura le cose mondane, neppure
altri si curò di procedere oltre in questa ricerca. E così terminarono
i disegni e le glorie di papa Leone X, il quale, per attestato del
medesimo Guicciardini, ingannò assai l'espettazione che s'ebbe di lui,
quando fu assunto al pontificato. Perciocchè se alcuno avesse potuto
giovare alla Chiesa di Dio, certo si dovea sperare da lui: principe
di mirabile ingegno, desideroso di cose grandi, dotato di non volgare
eloquenza, e, prima del pontificato, amante della giustizia. Non gli
mancava buon fondo di religione e pietà. Ma, trascurando egli ciò
che avea da essere il principal suo mestiere, tutto si diede a farla
da principe secolare, con corte oltremodo magnifica, con attendere
continuamente ai passatempi, alle caccie, ai conviti, alle musiche,
e ad accrescere il lusso dei Romani in forma eccessiva. Il Giovio,
tenendo davanti agli occhi il detto di Tacito, lib. III, cap. 65 degli
Annali: _Praecipuum munus Annalium reor, ne virtutes sileantur, neque
pravis dictis factisque ex posteritate et infamia metus sit_: ben
dipinse non men le sue lodevoli che biasimevoli qualità. Certamente
fu egli con ragion celebrato per aver promosso il risorgimento delle
lettere. Certo è ancora che non godè mai si bel tempo Roma cristiana,
che sotto questo pontefice, ma con peggiorarne i costumi, essendosi
anche inventate o praticate maniere poco lodevoli di cavar danaro, per
soddisfare alla prodigalità di esso papa, per far fabbriche suntuose,
e specialmente per suscitare e sostener guerre, quasichè possa essere
glorioso ne' principi ecclesiastici quello che sovente è detestabile
anche nei principi secolari. Nè solamente immenso danaro della Chiesa
fu impiegato in quelle scomunicate guerre, onde restò esausto l'erario
pontificio; si trovarono eziandio impegnate da papa Leone le gioie
ed altre cose preziose del trono della Chiesa romana, oltre ad altri
grossi debiti ch'egli lasciò, a pagare i frutti, dei quali ogni anno la
camera pontificia spendeva quaranta mila ducati d'oro. E tutto questo
per accrescere alla Chiesa suddetta un dubbioso patrimonio, che ai dì
nostri si è veduto a lei tolto; quando nel tempo stesso sguazzava e si
dilatava l'eresia di Lutero; e il fier Solimano imperador de' Turchi,
scorgendo immersi in tante guerre i monarchi cristiani, formò l'assedio
di Belgrado, baluardo della Cristianità in Ungheria, e se ne impadronì:
dal che poi venne la rovina di quel vasto regno, e un'altra gran
piaga al Cristianesimo. Scrisse bensì il giovinetto _re di Ungheria
Lodovico_ calde lettere all'imperatore, al papa e agli altri principi
cristiani, implorando aiuto in sì gran bisogno; ma non trovò altro che
compatimento alle sue disgrazie. Mi sia lecito il rapportare all'anno
susseguente alcuni fatti accaduti sul fine del presente. Qui solamente
ricorderò che nel dì 22 di giugno venne a morte _Leonardo Loredano_
doge di Venezia, la cui prudenza in tempi tanto disastrosi a quella
repubblica, venne sommamente commendata. Fu a lui successore in quella
dignità _Antonio Grimani_.


NOTE:

[399] Raynaldus, Annal. Eccl.

[400] Guicciardini. Panvinio. Anonimo Padovano. Giovio.




    Anno di CRISTO MDXXII. Indizione X.

    ADRIANO VI papa 1.
    CARLO V imperadore 4.


Appena restò vacante, per la morte di _papa Leone X_, la sedia di
san Pietro, che _Alfonso duca_ di Ferrara, liberato da chi cotanto il
perseguitava, non si potè contenere dal far battere monete d'argento
nel cui rovescio si mostrava un uomo che traeva dalle branche
d'un leone un agnello, col motto preso dal primo libro, capitolo
diciassettesimo, versicolo trentasette dei Re: DE MANV LEONIS. Poscia,
uscito in campagna colle sue genti, riacquistò il Bondeno, il Finale,
San Felice, le montagne del Modenese e la Garfagnana. Similmente
ricuperò Lugo, Bagnacavallo ed altre sue terre della Romagnola. Ma
non potè aver Cento, difeso da' Bolognesi, sotto cui s'era portato
colle artiglierie, perchè, all'avviso di un gagliardo soccorso che
veniva da Modena, giudicò meglio di ritirarsi. Anche il _signor
di Lautrec_, rinserrato prima co' suoi Franzesi in Cremona, preso
animo dalla morte del papa, la quale aveva fatto sbandare l'esercito
collegato, fece un tentativo contro di Parma. Ebbe in suo potere il
Codiponte; diede anche più d'un assalto alla città, ma ne fu ripulsato;
e però abbandonò l'impresa. Si gloria il Guicciardini d'essere colla
sua intrepidezza stato cagione che si sostenesse quella città. Quel
nondimeno che fece più strepito, dappoichè il papa cessò di vivere,
fu la risoluzion presa da _Francesco Maria della Rovere_, già duca
d'Urbino, di ricuperare i suoi Stati. Stava egli in Mantova, aspettando
tutto dì che spirasse qualche buon vento; e questo, quando men si
credeva, arrivò. Unitosi dunque con _Malatesta_ ed _Orazio Baglione_,
già cacciati da Perugia, e messi insieme quattro mila fanti e due mila
cavalli (il Guicciardini scrive meno), ed ottenuti dal duca di Ferrara
sette pezzi d'artiglieria, senza ostacolo arrivò nel ducato d'Urbino.
Il desideravano e l'attendeano a man giunte que' popoli, perchè
l'amavano a dismisura pel suo grazioso governo. In quattro giorni si
vide tornare alla sua ubbidienza ogni terra di quel ducato. Passò dipoi
a Pesaro, e s'impadronì di quella città, e da lì a pochi giorni anche
della rocca. In quel calore di fortuna gli riuscì parimente di cacciar
fuori di Camerino _Giovan Matteo da Varano_, signore ossia duca di
quella città, con introdurvi _Sigismondo_ della stessa famiglia, che
pretendea d'avervi miglior ragione, ma che non potè aver la rocca. Sul
principio poi del presente anno coll'esercito suo, accresciuto da molti
voluntarii, andò il duca d'Urbino a mettere il campo a Perugia, ed,
impadronitosi d'un borgo, cominciò tosto a dar da più parti l'assalto
alle mura. Dentro v'era alla difesa _Vitello Vitelli_, inviato dai
Fiorentini con due mila fanti ed alcune squadre di cavalli alla difesa
di quella città, unito con _Gentile Baglione_, messo ivi da papa Leone
dopo la morte di Gian-Paolo. Si avvilirono questi difensori per timore
del popolo, e la notte si ritirarono, lasciando che colà facessero
l'entrata Malatesta ed Orazio Baglioni.

Mentre succedeano tali scene, sorse la discordia nel conclave fra i
cardinali ivi racchiusi per l'elezione del nuovo pontefice. Comunemente
si credea che _Giulio cardinal de Medici_, dopo avere, nell'anno
addietro, esercitato il suo spirito in affari di guerra nel felice
esercito de' collegati, avesse ancora a riportar vittoria in questo
cimento, atteso il credito suo, la sua opulenza e l'aderenza di
moltissimi porporati, creature di papa Leone suo cugino. Ma i vecchi,
che credeano dovuto alla loro età il pontificato, più che a Giulio,
il quale non contava se non quarantacinque anni d'età, e il partito
franzese, di cui si fece capo il _cardinal Soderino_, fecero abortir
que' disegni. Però, giacchè neppure a lui piaceva che andassero innanzi
i suoi competitori, gli cadde in mente, o gli fu suggerito, di proporre
pel pontificato il _cardinale Adriano_ vescovo di Tortosa, nato di
bassi parenti nella città di Utrect in Fiandra, ma che per le sue rare
virtù e pel molto suo sapere era giunto ad essere maestro dell'Augusto
_Carlo V_, ed avea conseguita la porpora cardinalizia nell'anno 1517.
Dio benedisse la proposizione suddetta; e quantunque Adriano non
avesse mai veduta Italia, nè fosse personalmente conosciuto dal sacro
collegio, pure, alla fama del raro suo merito si accordarono tutti ad
eleggerlo nel dì 9 di gennaio del presente anno. Trovavasi egli allora
in Biscaia ad esercitare l'impiego a lui appoggiato da esso Augusto
di governatore e visitatore dei regni di Spagna. Portatagli questa
nuova, per essere affatto inaspettata, riuscì a lui maravigliosa:
pure accettò la gran dignità, e, ritenuto il proprio nome, si fece
chiamare _Adriano VI_. Siccome uomo prudente, non mostrò segno alcuno
d'allegrezza, ma solamente, rivolto a Dio, il pregò, che giacchè gli
avea voluto imporre questo peso, gli contribuisse anche forze per
sostenerlo in utilità della Chiesa e della repubblica cristiana. Quanto
a' Romani, scaricarono la lor bile in loquacità e villanie contra de'
cardinali, perchè avessero eletto uno straniero, con pericolo che si
tornasse a veder la brutta scena della sedia di san Pietro trasportata
dì là dai monti. Peggio sparlarono da lì innanzi, perchè, mancata la
splendida corte di papa Leone X, e i cardinali usciti l'un dietro
l'altro fuori di Roma, erano cessati con ciò i grossi guadagni de'
mercatanti e del popolo, e cresciute le prepotenze e le ingiustizie
in essa città. Per questo non si sentiva altro che benedizioni alla
memoria di Leone, e maledizioni allo stato presente, stante l'aver
tardato più mesi il novello papa a comparire in Roma. Era in questi
tempi passato il _duca d'Urbino_ alla volta di Siena, desideroso di
far mutare il governo in quella città. Mandarono a tempo i Fiorentini
colà un rinforzo di gente, che tenne in dovere il popolo: e perchè essi
fecero anche venire in Lombardia _Giovanni de Medici_ con un corpo di
Svizzeri preso al loro soldo, il duca giudicò meglio di ritirarsi, e
passò poi nel Montefeltro, che tornò tutto alla sua divozione, fuorchè
la fortezza di San Leo e la rocca di Maiuolo. In Lombardia _Prospero
Colonna_, generale dell'armi cesaree in Milano, niuna diligenza e
precauzione ommetteva per premunirsi contro i tentativi de' Franzesi,
i quali si sapea che, oltre ad altra gente, aveano adunato un grosso
corpo di Svizzeri. Il Guicciardini scrive essere stati da dieci mila;
l'Anonimo Padovano li fa ascender a quattordici mila, e il Giovio
sino a diciotto mila. Gran riputazione s'acquistò egli coll'aver
fatto un mirabil trincieramento, guernito d'artiglierie, fuori della
città di Milano intorno al castello, aciocchè, venendo i Franzesi,
non potessero accostarsi a quella fortezza. Al pari di lui _Girolamo
Morone_ luogotenente del duca fece il maggior preparamento che potè
per la difesa; nè solamente egli con lettere finte, con ambasciate
false e colla sua eloquenza infiammò l'odio di quella nobiltà contro i
Franzesi; ma eccitò anche il popolo all'abborrimento di quella nazione
per mezzo di frate Andrea da Ferrara dell'ordine di santo Agostino, il
quale, predicando con gran concorso di gente, disse quanto mai seppe
in discredito dei Franzesi, e in commendazione del principe proprio,
cioè del _duca Francesco Sforza_, sollecitando ognuno a difendere
colle facoltà e col sangue la salute della patria. Con queste arti il
Morone trasse dai Milanesi tanto danaro, che potè assoldar quattro
mila fanti Tedeschi, i quali da Trento vennero a Milano. Nel qual
tempo anche l'_imperadore_ era dietro ad arrolare altri sei mila
fanti della medesima nazione, per inviarli colà. Nè questo bastò al
Colonna e al Morone. Dacchè videro sì ben accesi gli animi di quel
popolo, ne spedirono otto mila armati ad Alessandria, che, per opera
de' cittadini guelfi, s'era data ai Franzesi. Tanto il presidio di
quella città, quanto gli stessi abitanti, al sentire che nè Spagnuoli
nè Tedeschi erano con quella gente, baldanzosamente usciti fuor di
una porta, attaccarono battaglia. Toccò ad essi di voltar le spalle, e
sì disordinatamente cercarono di salvarsi nella città, che mischiati
con loro anche i Milanesi v'entrarono. Fu ivi gran mortalità, finchè
i fautori dei Franzesi se ne fuggirono fuori per un'altra porta,
lasciando la città in poter dei vincitori, i quali non dimenticarono di
darle il sacco. Da lì a pochi giorni anche Asti venne alle lor mani:
perdite che sconcertarono di molto gl'interessi dei Franzesi, perchè
restò loro tagliata la comunicazione con Genova, e tutto il di qua da
Po tornò all'ubbidienza di Milano.

Per calare in Lombardia altro non mancava a _Renato bastardo di
Savoia_, gran maestro di Francia, e a _Galeazzo da San Severino_ grande
scudiere di Francia, inviati dal _re Francesco I_ alla condotta degli
Svizzeri, già raunati in suo favore, sennonchè dessero loro licenza di
passare le alte nevi delle montagne di San Bernardo e di San Gottardo.
Più volte fecero le spianate, ma indiscreta neve di nuovo cadendo,
tornava a chiudere i passi. Finalmente vennero in Lombardia, e andarono
ad unirsi col _signor di Lautrec_, il quale, sulla speranza di questo
rinforzo, già era uscito vigoroso in campagna sul principio di marzo.
Con esso lui si congiunsero ancora l'armi de' Veneziani, consistenti
in quattrocento lancie, mille cavalli leggieri e cinque mila fanti
sotto il comando di _Teodoro Trivulzio_ e di _Andrea Gritti_. La
fantasia delle genti, che amplifica sempre gli eserciti, stimò che
questa armata ascendesse a sessanta mila combattenti, ma era molto
meno. Ora il valoroso e saggio _Prospero Colonna_ generale della lega,
per non sapere qual disegno avessero formato i nemici, inviò _Filippo
Torniello_ a Novara, _monsignor Visconte_ ad Alessandria, _Antonio
da Leva_ a Pavia, e _Federigo marchese_ di Mantova a Piacenza, con
sufficienti guarnigioni alla guardia di quelle città, restando egli
in Milano con settecento uomini d'arme, settecento cavalli leggieri
e dodici mila fanti. Passò l'esercito franzese in vicinanza di
Milano verso ponente, mostrando voglia di assalire i meravigliosi
trincieramenti, cioè argini e fosse fatte dal Colonna intorno il
castello: nella quale occasione inoltratosi troppo ad ispiar que'
forti ripari _Marcantonio Colonna_, già prigione in Francia, ed ora
militante nell'esercito franzese, un colpo di colubrina della città gli
portò via le natiche, per cui da lì a poche ore morì. Scrive il Giovio
essere stato lo stesso Prospero Colonna che indrizzò quella colubrina,
e saputo dipoi di avere ucciso il proprio nipote, ne provò un sommo
affanno. Con esso Marcantonio restò ancora colpito ed ucciso _Camillo
Trivulzio_, giovane di gran cuore ed espettazione. All'accostarsi de'
Franzesi a quei trincieramenti, si diede tosto campana a martello per
tutto Milano, e chiunque era atto all'armi animosamente accorse ai
luoghi che dianzi gli erano stati assegnati. Dicono che circa sessanta
mila persone fossero questi difensori, computate le milizie pagate. Ciò
rapportato dai disertori al Lautrec, il quale s'era vanamente lusingato
che il popolo di Milano, per timore del sacco, si solleverebbe o
manderebbe a capitolare; siccome ancora la relazion degl'ingegneri
che aveano trovati insuperabili que' ripari: cagion furono ch'egli col
consiglio de' maggiori uffiziali deponesse il pensiero di sacrificar
quivi parte delle sue genti. Ritirossi per questo ad un luogo, cinque
miglia distante da Milano verso Pavia, da dove fece poi continue
scorrerie verso la città, e stava attento per impedire il passaggio
del _duca Francesco_ a Milano. Imperocchè una delle maggiori premure
del Colonna e del Morone era stata che esso Francesco Sforza duca,
dimorante in Trento, sen venisse a Milano per accrescere il coraggio a
quel popolo; e tanto più perchè egli avea seco sei mila fanti tedeschi,
i quali avrebbero data la vita all'esercito loro. Per mancanza di
danaro non si potè egli mettere sì presto in viaggio. Ma sovvenuto
con nove mila ducati d'oro dal _cardinal de Medici_, allora si mosse,
e, passato il Po a Casal Maggiore, giunse a Piacenza, da dove poi
_Federigo marchese_ di Mantova con trecento uomini d'arme lo scortò
sino a Pavia circa la metà di marzo. Intanto il _signor dello Scudo_,
fratello del Lautrec, giunto a Genova con tre mila fanti guasconi,
calò in Lombardia; ed avvisatone il Lautrec, spedì ad unirsi seco
_Federigo Gonzaga_ signor di Bozzolo con cinquecento cavalli e sei mila
fanti. Questo corpo di gente marciò a Vigevano, e senza fatica se ne
impadronì. Andossene dipoi lo Scudo a Novara, dove tuttavia il castello
si tenea per i Franzesi; e tratti di là alquanti pezzi d'artiglieria,
cominciò a bersagliare la città. Dentro v'era _Filippo Torniello_ con
due mila fanti, che fece buona difesa; ma al terzo assalto, essendo
uscita alla difesa anche la guarnigion del castello, v'entrarono i
Franzesi, che misero a fil di spada la maggior parte di que' fanti,
fecero prigione il Torniello con altri uffiziali e cittadini, e poi
diedero il sacco all'infelice città, non senza biasimo del Colonna e
del marchese di Mantova, per non averle dato soccorso. Mentre ciò si
facea, il _duca Francesco Sforza_, accompagnato da _Antonio da Leva_,
segretamente uscito di Pavia, per una via fuor di mano s'inviò alla
volta di Milano, ed accolto a Sesto da _Prospero Colonna_, entrò in
quella città, dove con incredibil giubilo e segni d'amore fu ricevuto
dal popolo. Ora dacchè il Lautrec vide fallito il suo disegno, sapendo
che in Pavia non era restato che lo scarso presidio di trecento cavalli
e due mila fanti col marchese di Mantova, andò tosto a mettere il
campo ad essa città, e tardò poco a batterla colle artiglierie. Fece
sapere il marchese al Colonna il bisogno d'aiuto, laonde questi uscì di
Milano con tutto l'esercito, e andò fino a Rinasco, mostrando di voler
venire ad un fatto d'armi. Nulla più che questo sospirava il Lautrec;
ma il saggio Colonna aveva altro in cuore, e, stando in un forte
alloggiamento, si contentava di solamente inquietare il campo nemico.
Poscia una notte spedì _Francesco Ferdinando d'Avalos_ marchese di
Pescara con due grossi squadroni di cavalleria ad assaltare i Franzesi.
Urtò il prode cavaliere in due siti con tal empito nel loro campo, che,
credendo essi Franzesi venir loro addosso tutte le forze dei cesarei,
poco mancò che non si mettessero in fuga. Montato a cavallo il Lautrec
con gli altri capitani, li trattenne ed incoraggì: nel qual tempo
avendo il Colonna drizzati due mila fanti spagnuoli e mille corsi verso
Pavia, questi per un'altra porta entrarono in essa città, raccolti
con gran giubilo dal Gonzaga. Così racconta questo fatto l'Anonimo
Padovano; laddove il Guicciardini scrive che sul principio dell'assedio
il Colonna inviò colà mille fanti corsi e alcuni spagnuoli, che menando
le mani, e passando per gli alloggiamenti de' Franzesi, penetrarono
in Pavia. Il Giovio parla solamente di due compagnie di Spagnuoli e
due d'italiani, che parlando franzese co' Veneziani, e veneziano co'
Franzesi, solamente sul fine ebbero da menare le mani, ed entrarono
in Pavia. Ma altro che di sì poca gente abbisognava allora quella
città. Fu inseguito il marchese di Pescara dai Franzesi, e gli sarebbe
forse avvenuto del male, se non fossero stati spediti in suo soccorso
dal Colonna cinquecento cavalli, coi quali arrivò salvo a Binasco.
Soccorsa in tal guisa Pavia, si ritirò poi quell'esercito a Milano.
Dolente restò per questo il Lautrec; ma, ciò non ostante, ancorchè in
essa città si trovasse allora un sì gagliardo presidio, pure, contro
il parere del provveditor veneto e di quasi tutti i capitani franzesi
ed italiani, non d'altro parlava che di venire all'assalto. Forse
l'avrebbe fatto, se nel più bello una pioggia, che durò sei giorni, con
impedire il trasporto delle vettovaglie, e l'essere tornato il Colonna
a Binasco, con avanzarsi dipoi sino all'insigne Certosa di Pavia,
per frastornare il tentativo dei Franzesi, non gli avessero infine
fatto prendere la risoluzione di ritirarsi a Landriano, dove seguì
una terribile zuffa colla peggio de' suoi. E tanto più si vide egli
necessitato a battere la ritirata, perchè non avendo con che pagare
gli Svizzeri, mentre era ben giunto ad Arona danaro di Francia, ma
non potea passare, coloro tumultuavano per tornare a casa. Ridottosi
dunque il Lautrec a Monza, e inteso che Prospero Colonna era giunto
col suo esercito a Sesto, cinque miglia lungi da lui, non s'attentò a
continuare la marcia sino a Cremona, secondochè avea disegnato. Ossia
che egli, non trovando altro ripiego per fermare gli Svizzeri ch'erano
sulle mosse, prendesse la risoluzione di far giornata campale, ed
animasse tutto il suo campo a questo marziale azzardo; oppure, come
comunemente fu creduto, che gli Svizzeri si esibissero di venire a
battaglia, tenendosi sicuri della vittoria, con gridar più volte: _O
paga, o battaglia_; altrimenti minacciavano d'andarsene: la verità si
è, che il Lautrec si preparò per andare ad assalir l'armata nemica.
Avea il Colonnese ritirata da Pavia buona parte di quel presidio, e,
certificato dalle spie del disegno dei Franzesi, attese a prepararsi
per ben riceverli. Adocchiato in questo mentre un luogo, appellato la
Bicocca, tre miglia lungi da Milano, circondato da fosse profonde,
da argini e canali di acqua, colà come in sito fortissimo andò a
postarsi. Fece venir da Milano tre mila fanti italiani e gran copia
di guastatori, che accrebbero quelle fortificazioni. Lo stesso _duca
Francesco_ con mille e cinquecento cavalli in persona accorse colà,
accompagnato da alcune migliaia di Milanesi volontarii, armati tutti di
archibusi, ed anche di coraggio.

Venuto il giorno 22 d'aprile, si mosse il Lautrec verso la Bicocca, e
scontrato _Stefano Colonna_ che veniva con cinquecento cavalli a spiare
i suoi andamenti, il mise in rotta, prendendo questo buon principio per
augurio di vittoria. Assaltarono da più parti gli Svizzeri e Franzesi
il campo imperiale, con ritrovar dappertutto insuperabili fosse, colpi
di cannone e di moschetteria. Più volte tentarono i feroci Svizzeri
di superar quegli argini e fosse, andando colla testa bassa contro le
cannonate; ma altro non guadagnarono se non morti e ferite. Perciò il
Lautrec, chiarito di non poter vincere la pugna, pien di mala voglia e
di vergogna ritiratosi, levò il campo, e ritirossi a Monza, seguitato
dagli Svizzeri, restati in vita, i quali, flagellati dalla memoria
di questo sinistro fatto, per più tempo non osarono di far delle
smargiassate. Si fece conto che circa tre mila d'essi con ventidue lor
capitani restassero freddi nel campo della battaglia. V'ha chi scrive,
esservi morti quasi altrettanti Franzesi. Passato che fu il Lautrec
di là dall'Adda, lasciò andare pel Bergamasco gli Svizzeri alle lor
montagne; ed egli, dopo aver inviato alla guardia di Lodi _Federigo
da Bozzolo_, e il _Buonavalle_ Franzese con sufficiente guarnigione,
e raccomandata allo _Scudo_ suo fratello la custodia di Cremona,
passò dipoi in Francia a ragguagliare il re di tante sue disavventure.
Avrebbono il _duca di Milano_ e _Prospero Colonna_ saputo profittar del
disordine de' nemici, se non fossero stati ritenuti più giorni da una
sollevazion di Tedeschi, i quali, pretendendo un mese di paga a titolo
di regalo per la riportata vittoria, aveano prese le artiglierie, e
minacciavano di voltarle contra de' capitani. Bisognò infine, dopo
molte dispute, capitolare, con prometter loro sessanta mila ducati
di oro in termine di un mese, e dar loro ostaggi per questo. Grandi
difficoltà si trovarono poi a raunar tanta pecunia: pure fu soddisfatto
al bisogno. Quetato quel pericoloso rumore fu spedito il _marchese
di Pescara_ colla fanteria spagnuola a Lodi, dove non era per anche
entrato tutto il corpo di gente inviatovi dal Lautrec. Impadronitosi
egli con gran celerità di un borgo, tal terrore diede ai Franzesi, che,
abbandonata la città, corsero a ripassar l'Adda pel ponte. V'entrarono
poi gli Spagnuoli, e senza misericordia diedero il sacco non solo a
quanti cavalli, armi e bagaglio vi aveano lasciato i Franzesi, ma anche
alla misera cittadinanza. Passato di là il marchese a Pizzighittone,
e, piantate le artiglierie, forzò quel presidio alla resa. Andò poscia
Prospero Colonna con tutta la sua armata a stringere d'assedio la
detta città di Cremona. Lo Scudo e Federigo da Bozzolo, tuttochè si
trovassero assai forti di gente, pure, al mirarsi senza speranza di
soccorso, intavolarono tosto un trattato, che fu sottoscritto nel dì 26
di maggio, in cui si obbligarono i Franzesi di render quella città, ed
ogni altra fortezza nello Stato di Milano, a riserva dei castelli di
Milano, Cremona e Novara, se in termine di quaranta giorni non veniva
un esercito di Francia capace di passare il Po, o di espugnare una
città di quel ducato: e che fosse loro lecito di passare in Francia
a bandiere spiegate con tutti i loro carriaggi ed artiglierie. Furono
dati gli ostaggi per l'esecuzione del trattato.

L'indefesso _Colonna_, giacchè il ferro era caldo, non perdè tempo a
batterlo. Imperciocchè mise tosto in marcia l'esercito alla volta di
Genova, con pensiero di snidare anche di là i Franzesi. Seco si unì
il _duca di Milano_ con _Girolamo_ ed _Antoniotto_ fratelli Adorni,
fuorusciti di Genova. Arrivati che furono sotto quella nobil città,
s'accamparono intorno ad essa in varii siti, con disporre ben tosto
le artiglierie contro le mura. Il doge, ossia governatore _Ottaviano
Fregoso_, uomo di gran vaglia ed universalmente amato per l'ottimo
suo governo, avea già presi circa quattro mila fanti italiani al
suo servigio. Ben prevedendo che anche sopra di lui e della città
si dovea scaricar la tempesta, dianzi con più lettere avea chiesto
soccorso al _re Cristianissimo_, il quale, giacchè non avrebbono potuto
giugnere a tempo quattordici mila fanti e cinquecento lancie inviate
verso l'Italia per terra, spedì a Genova per mare _Pietro Navarro_,
celebre capitano da noi altrove veduto, con quattro galee e due mila
fanti imbarcati in altri legni. Giunse il Navarro colà due dì prima
dell'arrivo dell'armata imperiale. Ora il duca e il Colonna appena
arrivati[401], per un araldo fecero intendere ai Genovesi, che se
congedassero il presidio franzese, e ricevessero un altro doge, si
conserverebbe loro la libertà; se no, si aspettassero tutti i malori di
una città presa per forza. Non mancavano partigiani ai suddetti Adorni;
ma per paura del presidio niuno ardiva di muoversi, e il Fregoso facea
sperar vicino un più gagliardo soccorso di Franzesi. Pertanto, veggendo
il Colonna persistere quel popolo nell'union co' Franzesi, comandò
che le artiglierie parlassero più efficacemente dell'araldo. Riuscì al
_marchese di Pescara_ in poche ore di diroccar le mura d'una torre: il
che veduto dal Fregoso, si avvisò di trattare d'accordo, sperando di
menar la cosa tanto in lungo, che sopravvenisse il non molto lontano
soccorso de' Franzesi. Ma mentre si facea questo negoziato nel dì 30
di maggio, ed era come accordato tutto, il marchese di Pescara, che
avea promesso il sacco della città a' suoi fanti spagnuoli ed italiani,
diede l'assalto alla breccia fatta, e v'entrò verso la notte colla sua
gente, la qual subito s'applicò al saccheggio. Ciò inteso dal resto
dell'armata, non si potè ritenere che anch'essa non corresse alla
preda. Entrarono quella notte il duca e il Colonna nella misera città;
ma nè essi nè i fratelli Adorni poterono punto trattenere la sfrenata
soldatesca dal continuare il sacco per tutta quella notte e nel
seguente giorno. E siccome essa città era delle più ricche d'Italia,
così immenso fu il bottino. Dicono che fu salvo l'onor delle donne, e
che s'ebbe un mediocre rispetto alle chiese. Certo è che fu salvata
la sagristia di San Lorenzo, dove si conserva il catino di smeraldo
d'impareggiabil prezzo, con aver guadagnato un capitano tedesco, il
quale già ne sfondava le porte, mediante lo sborzo di mille ducati
d'oro. Restò in così fiera disavventura prigione _Pietro Navarro_ con
altri capitani franzesi; ed _Ottaviano Fregoso_, perchè non potè o
non volle fuggire, si rendè al marchese di Pescara, presso il quale,
dice il Guicciardini che egli morì non molti mesi dappoi. Ma l'Anonimo
Padovano scrive, essersi il Fregoso da lì a qualche tempo riscattato
collo sborso di quindici mila ducati d'oro. Fu poi creato doge di
Genova _Antoniotto Adorno_. Questi, avendo fatto venire artiglierie
da Pisa, in pochi dì si rendè padrone anche della cittadella, e di
San Francesco e del castelletto, con lasciar ripassare in Francia
quelle guarnigioni. Marciò dipoi il Colonna colla vittoriosa armata in
Piemonte, per opporsi a _Roberto Scotto_, che già avea passate l'Alpi,
conducendo seco il suddetto corpo di milizie franzesi; ma egli dopo
essersi intesi tanti progressi dell'esercito imperiale, ebbe ordine di
tornarsene indietro. Trovò esso Colonna che i _marchesi di Monferrato_
e _Saluzzo_ aveano in addietro somministrati viveri ed altri aiuti ai
Franzesi. Non poteano essi far di meno; pure questo fu un gran reato,
per cui non solamente si diede un buon rinfresco in quelle parti
all'esercito imperiale, ma si riscossero ancora grosse contribuzioni
di danaro. Venuto poscia il dì 4 di luglio, in cui spirava il termine
prefisso per la resa di Cremona, il _signor dello Scudo_ fedelmente
consegnò quella città ai ministri cesarei, e con tutto onore condusse
anch'egli le sue genti in Francia. Restavano tuttavia in poter de'
Franzesi i castelli di Milano, Cremona e Novara, e le rocche di Trezzo
e Lecco. Venne poi fatto al duca di ricuperar le due ultime e il
castello di Novara, con rimanere resistenti solamente i due primi.
Ciò fatto, furono cassate le fanterie tedesche ed italiane, e il resto
distribuito in vari luoghi dello Stato di Milano.

Non mancarono in quest'anno anche in Toscana movimenti di guerra.
_Renzo da Ceri_, già incitato da' Franzesi, si mosse con cinquecento
cavalli e sette mila fanti verso Siena, per introdurre mutazion di
governo in quella città. Diedero all'armi per questo i _Fiorentini_; e
fatto accordo col _duca d'Urbino_, a cui restituirono allora, secondo
alcuni, la fortezza di San Leo nel Montefeltro (quando il Nardi, più
informato d'essi, la riferisce all'anno 1527), presero per lor generale
il _conte Guido Rangone_, il quale con tal prudenza andò guastando
tutti i disegni di Renzo, che il forzò a trattare un accordo, e così
cessò quella briga. Parimente in Romagna furono ammazzamenti e non
pochi disordini, e spezialmente venne fatto a _Sigismondo_ figlio di
_Pandolfo Malatesta_ d'introdursi segretamente in Rimini, e coll'aiuto
de' suoi partigiani d'impadronirsi di quella città, retaggio antico dei
suoi ascendenti. Procedeano tali sconcerti dalla discordia del collegio
de' cardinali e dalla lontananza del papa. Però essi cardinali non
cessavano di replicare le istanze, perchè il santo padre venisse oramai
in Italia: cosa ch'egli non potè eseguire, per voler prima abboccarsi
coll'_imperador Carlo V_, di giorno in giorno aspettato in Ispagna. Ma
perciocchè esso Augusto troppo tardava a venire, il pontefice prese la
risoluzion di partirsi: e quantunque arrivasse poi ai lidi di Spagna
esso Carlo, pure Adriano si scusò, e andò ad imbarcarsi senza vederlo,
non sussistendo ciò che dice l'Anonimo Padovano, che per otto giorni
si trattennero amendue in Barcellona in continui ragionamenti. Il
corteggio del pontefice riuscì magnifico, perchè composto di diciotto
galee e d'altri legni, di tre o quattro mila soldati, e di gran copia
di prelati e nobiltà. Si mosse nel dì 6 di agosto, e sbarcò a Genova,
dove trovò quel popolo tuttavia sbalordito e dolente per la gravissima
sofferta burrasca. Colà si portarono il _duca di Milano, Prospero
Colonna_, il _marchese di Pescara_ ed altri a baciargli il piede.
Nel dì 22 d'agosto, se ne parti, e dopo essersi fermato due giorni in
Livorno, dove fu onorevolmente accolto dal _cardinal Giulio de Medici_,
come capo, per non dir padrone, de' Fiorentini, si trasferì a Cività
Vecchia. Colà smontato, trovò trentasette porporati che gli prestarono
i dovuti ossequii. Era dianzi entrata la peste in Roma, e vi avea fatta
strage di otto mila persone: spettacolo, per cui, oltre ai cardinali
e primati, gran parte ancora del popolo era fuggita. Perciò, tolta
l'esca al malore, pochi più oramai ne morivano. Con tutte le ragioni
addotte al papa, che conveniva differir l'ingresso suo in Roma, egli
volle farlo senza dimora, ed essere coronato. Intorno al giorno della
sua entrata e coronazione in Roma, si truova discrepanza fra gli
scrittori. Ma una lettera di Girolamo Negro[402] ci assicura che ciò
avvenne nel dì 29 d'agosto. Avendo poi quel miscuglio di gente riaccesa
più che mai la pestilenza, per cui mancarono di vita circa altre dieci
mila persone, il pontefice non per questo si sbigottì, e ritiratosi
in Belvedere, quivi attese a dar sesto agli affari di Roma. Spedì le
sue genti d'armi in Romagna, che poi ricuperarono Rimini dalle mani
di _Pandolfo Malatesta_ e di _Sigismondo_ suo figlio. Liberò eziandio
Imola, Ravenna ed altre città dei sediziosi. Appena fu intesa l'elezion
di questo papa, che _Alfonso duca_ di Ferrara inviò in Ispagna Lodovico
Cato a rendergli ubbidienza, e ad informarlo delle violenze contra di
lui usate dai due precedenti pontefici. Venuto poi il papa a Roma,
annullò il monitorio di _papa Leone X_, e le censure pubblicate
contra d'esso duca; gli confermò Ferrara, il Finale e San Felice, e
gli promise la restituzione di Modena e Reggio. Con tal congiuntura
Alfonso ricuperò Cento e la Pieve. Si provarono in quest'anno le
deplorabili conseguenze della guerra suscitata da esso papa Leone,
perchè, oltre alla desolazion della Lombardia e di Genova, il sultano
de' Turchi Solimano, veggendo impegnati i principi cristiani nelle
loro detestabili discordie, ito con un formidabile esercito per mare
e per terra all'assedio dell'isola di Rodi, posseduta per tanto tempo
dai cavalieri gerosolimitani, quantunque una stupenda difesa trovasse,
per cui dicono che tra malattie e ferite perdesse circa cento mila
persone; pure infine, per colpa d'alcuni traditori empii cristiani, se
ne impadronì nel dì 20 di dicembre, con danno ed infamia incredibile
della cristianità. Implorarono quei cavalieri soccorso da Roma, da
Venezia, dall'imperadore e da altri principi cristiani. Neppur uno alzò
un dito per aiutarli, intenti tutti a scannarsi fra loro. Similmente
con sì favorevole congiuntura si andò dilatando sempre più l'eresia
di fra Martino Lutero per la Germania, e quella di Zuinglio per gli
Svizzeri. Ebbe anche principio la crudelissima degli Anabatisti. Povera
cristianità in questi tempi!


NOTE:

[401] Agostino Giustiniani, Guicciardini, Anonimo Padovano, Pietro
Messia, ed altri.

[402] Lettere de' Principi, tom. 1.




    Anno di CRISTO MDXXIII. Indizione XI.

    CLEMENTE VII papa 1.
    CARLO V imperadore 5.


Riuscì in quest'anno a _Francesco Maria Sforza_ duca di Milano di
ridurre in suo potere il fortissimo castello di quella città, avendo
capitolato quel castellano, che se in termine d'un mese non veniva
soccorso, lo renderebbe, perchè oramai penuriava troppo di vettovaglie
e di gente. L'Anonimo Padovano scrive che la resa seguì nel dì 17 di
maggio: il Guicciardini, che nel dì 14 di aprile. Si trovò che quella
guarnigione era ridotta a soli quarantacinque uomini. Sicchè restò il
solo castello di Cremona in man de' Franzesi, ed era ben provveduto.
Pare che sia più verisimile l'asserzione del Guicciardini intorno
alla resa del castello di Milano; perciocchè, quantunque non avesse
il duca per anche ottenuto dall'_Augusto Carlo_ l'investitura di quel
ducato, pure nel dì 24 di aprile con gran solennità e pari allegrezza
del popolo ne prese il possesso in Milano. E qui non si vuol tacere
un grave pericolo in cui incorse quel duca nel mese d'agosto. Era
egli stato più dì a Monza per fuggire il caldo. Nel tornare ch'egli
faceva a dì 25 d'esso mese a Milano, i ducento cavalli di sua guardia
parte camminavano avanti, e parte gli teneano dietro molto lontani,
a cagion del gran polverio, ed egli con pochi marciava nel mezzo. Fra
questi pochi era Bonifazio Visconte suo cameriere, che, conceputo un
odio grande per la morte dianzi data a monsignorino Visconte, e perchè
gli era tolta una prefettura in Val di Sesia, ne meditava vendetta;
e fingendo di voler parlare al duca in segreto, con un pugnale gli
tirò un colpo alla testa; ma, per cavalcare esso duca una muletta,
e Bonifazio un alto e velocissimo cavallo turco, andò il colpo
solamente a fare una leggier ferita nella spalla. Inseguito costui,
mercè dell'ottimo cavallo, ebbe la fortuna di salvarsi in Piemonte,
e poi in Francia. Questo accidente fece sospettar qualche congiura,
e molti furono imprigionati in Milano, ed alcuni ancora impiccati.
Guarì facilmente il duca. Non di meno fra Paolo carmelitano, scrittore
di questi tempi nella sua Storia manuscritta racconta che il pugnale
era avvelenato, perlochè ne fu difficile la guarigione, ed essergli
restata da lì innanzi una debolezza di nervi. Sparsa e ingrandita la
voce di questo fatto, le città di Valenza e d'Asti furono prese dai
fuorusciti milanesi; spedito colà _Antonio da Leva_, ricuperò que'
luoghi. Avea intanto l'_imperador Carlo_, dappoichè vide cacciati quasi
affatto fuori di Lombardia i Franzesi, applicati i suoi pensieri a
provvedere che non vi tornassero. Bramoso dunque di staccar da essi il
valoroso _duca di Ferrara Alfonso_, e massimamente il senato veneto, da
Vagliadolid spedì in Italia _Girolamo Adorno_ suo consigliere, persona
di rara abilità e destrezza, acciocchè ne trattasse.

Venuto questo ministro cesareo a Ferrara, nel dì 29 di novembre
dell'anno precedente, s'accordò col duca, obbligandosi l'imperadore
di tenere quel principe sotto la sua protezione, di confermargli
l'investitura imperiale de' suoi Stati, e di fargli restituire Modena e
Reggio, con che egli pagasse alla maestà sua centocinquanta mila scudi
d'oro. Non volle il duca prendere impegno alcuno contra de' Franzesi,
perchè restavano tuttavia allora in man d'essi i castelli di Milano
e di Cremona, e forse non s'erano loro tolte per anche le fortezze
di Trezzo e di Lecco, e poi si udivano dei gran preparamenti del _re
Francesco_ per tornar in Italia. Andò poscia l'Adorno anche a Venezia,
dove propose a quel senato una lega coll'imperadore. Grandi e lunghi
furono i dibattimenti fra que' saggi senatori, perchè dall'un canto
sembrava preponderare la potenza di chi era imperadore ed insieme re
di Spagna, corroborata dal duca di Milano, che uguale interesse avea
con esso Augusto. Ma dall'altra parte l'abbandonare il re di Francia
già collegato parea cosa di poco onore; oltre di che, i sicuri avvisi
dello armamento, che egli facea, teneano divisi e sospesi gli animi
di ciascuno. Intanto, perchè venne a morte l'Adorno, restò intepidito
quel negoziato. Ma da lì a un mese essendo stato spedito da Cesare a
Venezia _Marino Caracciolo_ protonotario apostolico, si ripigliò con
più vigore. Venne poi a morte nel dì 7 di luglio, per attestato del
Sansovino, il doge _Antonio Grimani_, e in suo luogo restò eletto
_Andrea Gritti_, personaggio che abbiam veduto dar tante prove di
valore e prudenza nelle sì fiere contingenze di quella repubblica. È
ben da stupire come una Cronica manuscritta di Venezia metta la di
lui elezione nel dì 20 d'aprile, e fra Paolo carmelitano nel dì 20
di maggio. Nè lo stesso Sansovino sembra assai concorde a sè stesso,
e discorda ancora da Pietro Giustiniani nell'assegnare il tempo del
ducato del Grimani. Ora il Gritti, siccome persona di gran saviezza,
mai non volle palesare il sentimento suo intorno alla lega proposta
dal ministro cesareo, lasciandone tutta la risoluzione al senato. E
questa finalmente fu conchiusa sul fine di luglio fra essi _Veneziani_,
_l'imperadore, Ferdinando arciduca_ e _Francesco duca_ di Milano.
Crebbe poi questa lega, perchè _papa Adriano VI_, amantissimo per
altro della pace d'Italia, dopo aver con lettere efficaci esortati
tutti i principi a conservarla, per potere accudire all'impresa
contra del Turco, veggendo pure ostinato il re di Francia a volerla
di nuovo turbare, nel dì 3 di agosto entrò anch'egli in essa lega,
siccome i _re d'Inghilterra_ d'_Ungheria_, i _Fiorentini, Sanesi_ e
_Genovesi_. E perchè si scopri che _Francesco Soderino_ cardinale
di Volterra, mostrandosi appassionato per la pace, e maneggiator
d'essa, segretamente intanto tramava in Sicilia una congiura contra
l'imperadore, e sollecitava il re Cristianissimo che colà inviasse la
sua flotta, fu, per ordine del pontefice, inviato prigione in castello
Sant'Angelo.

Ma che? il buon _papa Adriano_ sul più bello fu da questi terreni
imbrogli chiamato da Dio a miglior vita nel dì 14 di settembre,
con poco dispiacere, se non anche con gaudio della corte di Roma,
riguardante poco di buon occhio un pontefice non italiano, e trovandolo
anzi uomo inesperto ne' grandi affari politici, ossia nelle finezze
della mondana sapienza, la quale infine davanti a Dio ha un altro
nome. Per altro, egli fu pontefice pieno d'ottima volontà, di sapere
e probità non ordinaria; e s'egli fosse sopravvivuto, siccome aderiva
a convocare un concilio generale della Chiesa per riformar gli
abusi, così grande speranza c'era di poter rimediare al sempre più
crescente scisma del Settentrione. La morte del papa, quanto dall'una
parte scompigliò i disegni della lega suddetta, tanto dall'altra
animò _Francesco re_ di Francia a proseguir con più calore i suoi
preparamenti e disegni per calare in Italia. Era stato fin qui _Alfonso
duca_ di Ferrara aspettando con pazienza la restituzion delle sue città
di Modena e Reggio, promessa tante volte da _papa Leone X_, e dallo
stesso _Adriano VI_. Ma il possesso e dominio degli Stati terreni,
quand'anche sia ingiusto, porta seco un tale incanto, che niun quasi
mai sa indursi a spogliarsene, se non si adopera l'esorcismo della
forza. Il perchè, veggendosi il duca cotanto deluso, non potè più
stare alle mosse. Aveva dianzi l'imperadore tolta la terra di Carpi
ad _Alberto Pio_, gran cabalista di questi tempi, che, dopo aver
tradito esso Augusto, era dietro a far lo stesso giuoco al papa, che
gli avea affidata la custodia di Reggio e di Rubiera, come s'ha dal
Guicciardini. Ora, innanzi che accadesse la morte del papa, _Renzo da
Ceri_ avea tolta essa terra di Carpi agl'imperiali, con inalberar ivi
le bandiere di Francia. Dappoichè fu mancato di vita papa Adriano, si
diede Renzo a far delle scorrerie fra Modena e Reggio. Tentò anche
Rubiera, ma indarno. In questo tempo il _duca Alfonso_, sperando
d'essere sostenuto da esso Renzo, uscì colle sue genti in campagna. Nel
dì 27 di settembre si presentò davanti a Modena, e ne fece la chiamata.
Perchè dentro v'era _Francesco Guicciardini_ governatore pel papa, e il
_conte Guido Rangone_ con forza valevole da poter sostenere la città,
fu mandato in pace. Voltossi il duca a Reggio, dove nel dì 29 del mese
suddetto, senza dover usare violenza, da quel popolo fu allegramente
ricevuto; e poco stette a impadronirsi anche della cittadella e di
tutto il contado. Venuto poi al forte castello di Rubiera sulla via
Emilia ossia Claudia, colla artiglierie forzò la terra, ed appresso
anche la rocca a rendersi. Avrebbe inoltre potuto ridurre alla sua
ubbidienza Parma, ch'era senza presidio, e minacciata colle scorrerie
da Renzo da Ceri; ma avendo i Parmigiani mandato a Rubiera per saper
l'intenzione del duca Alfonso, e udito ch'egli altro non voleva se non
ricuperare il suo, e non occupar quello che era della Chiesa, allora si
animarono a difendere la lor città, e finì la loro paura.

Erano in questi tempi nate controversie fra il _re Francesco_ e _Carlo
duca di Borbone_ della real casa di Francia, per le quali questo
principe disgustato avea segretamente preso il partito di _Carlo
imperadore_. E perciocchè il re, avendo già raunata una possente
armata, meditava di portarsi in persona a riacquistare lo Stato di
Milano, giacchè per pruova avea conosciuto che la presenza del principe
influiva troppo al buon esito delle imprese, il Borbone con Cesare avea
progettato di assalire nella lontananza del re la Borgogna maggiore;
al qual fine s'andavano ammassando dodici mila Tedeschi. Traspirò
questa mena, allorchè il re Cristianissimo fu giunto a Lione; e però
il duca di Borbone, che quasi fu colto nella rete, ebbe la fortuna
di salvarsi travestito in Germania, daddove poi il vedremo venire
in Italia. Cagion fu la cospirazione suddetta che il re Francesco si
astenne per ora dal passare i monti per timore d'altre segrete insidie;
ma non per questo lasciò d'inviare in Lombardia per generale_ Guglielmo
Grosseri_o, per soprannome il _Bonivet_, ammiraglio allora di Francia,
che per favore specialmente di _Lodovica_ madre del re era salito
ai primi onori e alla confidenza del re medesimo, ma che accoppiava
coll'ignoranza del mestier della guerra una somma arroganza e superbia.
Poderosa era l'armata ch'egli conduceva, perchè composta di otto mila
Svizzeri, sei mila Tedeschi, tre mila Italiani, tre mila Guasconi,
lancie mille e ottocento, arcieri due mila. Il Guicciardini parla di
sei mila Svizzeri, sei mila fanti tedeschi, dodici mila franzesi, e tre
mila italiani, oltre alle suddette lancie. Sul principio di settembre
arrivò questo esercito a Susa. Aveano i Veneziani collegati con Cesare
eletto per lor generale _Francesco Maria duca_ d'Urbino, nè tardarono
a spedirlo nel Bergamasco con cinquecento lancie, cinque mila fanti
e cinquecento cavalli leggieri, acciocchè ad ogni cenno di _Prospero
Colonna_ passassero l'Adda. Parimente l'_arciduca Ferdinando_ inviò sei
mila fanti a Milano. Trovavasi allora il Colonnese malconcio di sanità;
contuttociò, dopo aver presidiata Pavia, e mandato _Federigo marchese_
di Mantova alla guardia di Cremona, allorchè sentì avvicinarsi i
Francesi, fattosi portare in lettiga, s'andò a postare al Ticino con
pensiero di contrastarne loro il passaggio. Calati i Franzesi, poco
stettero a impadronirsi di Asti, Alessandria e Novara. Trovato anche
il fiume Ticino molto magro, cominciarono in più luoghi a passarlo: il
che obbligò il Colonna a ritirarsi in fretta a Milano, nel cui popolo
era entrata sì fatta costernazione, che, per sentimento dei saggi, se
il Bonivet marciava a dirittura colà, senza fatica v'entrava. Ma per
voler egli aspettare il resto di sue genti, si fermò tre giorni senza
alcuna azione, dando tempo ai Cesariani e Milanesi di ben fornire di
vettovaglie la città, di rifare i bastioni dei borghi, e di ricevere
un soccorso di quattro mila fanti italiani: con che tornò il cuore in
corpo a quel popolo, e, per l'avversione che ognuno nudriva contro i
Francesi, si dispose ad una gagliarda difesa.

Intanto l'armata franzese s'inoltrò a Binasco, e, facendo continue
scorrerie fino alle porte di Milano, s'impossessò di Monza, dove fu
posta molta cavalleria, affinchè per quella parte non passassero
vettovaglie a Milano. Venne in questo tempo avviso all'ammiraglio
Bonivet, avere il comandante franzese del castello di Cremona, siccome
ridotto agli estremi per penuria di viveri, capitolato di renderlo,
se in termine di quindici giorni non gli veniva soccorso; e che
il marchese di Mantova si era portato a Lodi con due mila fanti e
cinquecento cavalli, per vietare il passo ai Franzesi. Premendogli di
conservar quella fortezza, spedì il _signor di Baiardo_ e _Federigo
da Bozzolo_ con otto mila fanti, due mila cavalli e dieci pezzi
d'artiglieria a Lodi. A questo avviso, fu ben diligente il marchese
di Mantova a ritornarsene a Cremona. Entrarono i Franzesi in Lodi, ed
ivi restato il Baiardo con mille fanti, Federigo, seco menando gran
quantità di vini, farine e grascia, senza far paura alcuna, seguitò il
viaggio a Cremona, e nel dì 20 di settembre introdusse in quel castello
i viveri, e, invece de' soldati la maggior parte malati, ve ne mise
di sani. L'altro giorno se ne ritornò con tutto onore a Lodi. Questa
azione del Bozzolo fece nascere speranza al Bonivet di acquistare
la stessa città di Cremona; e però colà rimandò il suddetto Federigo
con sei mila fanti e mille cavalli, a cui poscia si aggiunse Renzo da
Ceri con tre mila fanti. Speravano questi capitani di penetrar nella
città per via della fortezza, ma si disingannarono in più assalti, con
loro gran danno dati ai trincieramenti e ripari fatti fra la città
e il castello, e sostenuti con bravura da Niccolò Varolo. Sicchè si
rivolsero a bombardar le mura della città alla porta di San Luca.
Fatta larga breccia, mentre si accingevano a dar la battaglia, eccoti
un'impetuosa pioggia che durò quattro giorni, con impedire il trasporto
delle vettovaglie, e fu forza di prenderne dallo stesso castello.
E perciocchè s'erano ingrossati i fiumi, Federigo da Bozzolo prese
la risoluzione di ritirarsi, affinchè non gl'incontrasse di peggio;
e tutto spelato, anzi rovinato, si ridusse a Lodi circa la metà di
ottobre. Giacchè questo colpo era andato fallito, l'ammiraglio si
accostò coll'esercito a Milano, confidando di poter ridurre a' suoi
voleri quell'augusta città piena di popolo con impedire, o difficoltare
il passo alle vettovaglie. Andava sempre più crescendo l'infermità di
_Prospero Colonna_, e però egli diede l'incombenza della difesa della
città al _signor di Alarcone_. Facea questi ogni dì uscire i suoi
cavalli per servire di scorta a chi portava dei viveri, e ne venivano
non pochi dalla Ghiaradadda e dai monti di Brianza. Ma ito sul fin
d'ottobre il _signor di San Paolo_ Franzese a Caravaggio, diede un
orribil sacco a quella terra e per que' contorni, e per li suddetti
monti saccheggiò o bruciò molte altre ville e castella: il che riempiè
di terrore tutti quegli abitanti. All'incontro, spedito il _marchese
di Mantova_ con ottocento cavalli e tre mila fanti venuti da Genova
di qua da Po, riprese Alessandria e molte castella: con che proibì a
tutta quella contrada e al Piemonte che niuna vettovaglia portassero al
campo franzese. Il perchè l'esercito franzese cominciò a far quaresima
prima del tempo, e si trovava di mala voglia. Ma neppure avea occasion
di cantare l'esercito cesareo di Milano, perchè scarseggiava di vitto,
e più di paghe. Perciò il Colonna co' primarii, consapevoli della
promessa fatta dall'imperadore di restituir Modena ad _Alfonso duca_
di Ferrara collo sborso di gran somma di danaro; ed anche informati
che questo principe, con tutte le istanze fatte dai Franzesi, non avea
voluto assisterli nell'assedio di Cremona, inviarono oratori a lui
per dargli Modena, purchè di presente sborsasse trenta mila ducati
d'oro, e venti altri nel termine di due mesi. Era già fatto l'accordo;
ma Francesco Guicciardini, governator di Modena per la Chiesa, tanto
seppe fare, che distrusse tutti i disegni del Colonna e le speranze
del duca. Intanto, non potendo più il Bonivet per le pioggie e per
altre incomodità fermarsi sotto Milano, e massimamente perchè circa la
metà di novembre gli era andato fallito un tradimento concertato con
Morgante da Parma; ed essendo anche sopravvenute le nevi, intavolò un
trattato di tregua cogli imperiali. Ma perchè questo non si conchiuse,
levò finalmente, nel dì 27 di novembre, il campo, e, senza che Prospero
Colonna volesse permettere l'inseguirli, si ridusse a Biagrasso e
Rosate.

Mentre per queste diaboliche guerre si trovava involto lo Stato di
Milano in indicibili calamità, si rallegrò la Chiesa di Dio dopo due
mesi di conclave, e dopo assaissime gare e discordie de' cardinali,
per l'elezione di _Giulio cardinale de Medici_, effettuata nel dì 19
di novembre, il quale assunse il nome di_ Clemente VII_; personaggio
di gran senno, e di non minore perizia nel governo degli Stati, e
tale, che mirabili cose dalla di lui testa gravida di politica si
promise il popolo romano. Quai mezzi adoperasse egli per salire a
sì eminente dignità, può il lettore apprenderlo dal Guicciardini.
L'Anonimo Padovano ci assicura che, terminate le solenni funzioni
della coronazione, questo pontefice dichiarò di voler essere amator
della pace, e pastore senza parzialità del Signore, e che accorderebbe
insieme i principi cristiani, per formar poscia una crociata contro
gl'infedeli. Certo è che un atto di gloriosa generosità diede principio
al suo governo, avendo perdonato al cardinal Soderino, suo gran nemico
negli anni addietro, e molto più nel conclave, a cui, liberato dalla
prigione, intervenne. Parimente si osservò in lui abborrimento a far
leghe, e ad entrare in impegni di guerra. Intanto l'assunzione sua fece
quetar tutti i rumori insorti nello Stato ecclesiastico; e il _duca
di Ferrara_, dopo aver lasciati buoni presidii in Reggio e Rubiera,
cessò d'inquietare la città di Modena. Inviò poscia esso duca i suoi
oratori a Roma per rendere ubbidienza al novello pontefice, e per
chiedere la restituzion d'essa Modena, tante volte promessa dai due
precedenti papi. Clemente, per lo contrario, facea istanze che il duca
restituisse Reggio e Rubiera. Varie sessioni furono perciò tenute,
e andando l'affare in lungo, altro non si conchiuse infine, se non
che vi fosse tregua fra loro per un anno da cominciarsi nel dì 15 di
marzo dello anno seguente 1524; e che ognun possedesse quel che aveva,
senza innovar cosa alcuna: il che fu poi puntualmente eseguito dal
duca Alfonso, ma non così da papa Clemente. Andava in questo mentre
sempre più peggiorando di salute _Prospero Colonna_; laonde Carlo
imperadore pensò alla provvisione di un nuovo condottiere dell'armi
sue in Lombardia, e insieme a rinforzare l'esercito suo per iscacciare
i Franzesi. Ebbe ordine _don Carlo de Nois_ ossia _della Noia_, vicerè
di Napoli, di venire a Milano, ed egli infatti arrivò a Bologna verso
la metà di dicembre, menando seco non più di trecento cavalli e di
mille fanti. Passato dipoi a Parma, giunse colà ancora _Carlo duca di
Borbone_, tutto voglioso di far del male al re di Francia, che gli avea
occupato gli Stati e mobili suoi di sommo valore. Stettero ivi fermi
per otto giorni, conferendo insieme di quel che s'avesse a fare. Avea
il Borbone portato seco un brevetto di luogotenente generale di Cesare.
Venne ad unirsi con loro anche il _marchese di Pescara_, che condusse
altri mille fanti dal regno di Napoli. Andati di là a Pavia, e ricevuta
una potente scorta, si ridussero poi tutti a Milano sul fine dell'anno;
e trovato tuttavia vivente il Colonna, andarono a visitarlo. Ma egli
nel dì penultimo di dicembre, per attestato del Guicciardini, oppure
nell'ultimo, come ha l'Anonimo Padovano, diede fine al suo vivere, con
sospetto, secondo il solito, di veleno, restando gran fama di lui, cioè
d'un capitano di rara saviezza e valore, a cui simile un pezzo fa non
avea veduto l'Italia, ma insieme la taccia di molta libidine, da cui
probabilmente provenne il veleno che il trasse a morte. Solennissime
esequie furono a lui fatte, e il corpo suo con quello di Marcantonio fu
poi trasportato a Napoli.




    Anno di CRISTO MDXXIV. Indizione XII.

    CLEMENTE VII papa 2.
    CARLO V imperadore 6.


Grandi consulti si fecero in Milano dai generali cesarei intorno alle
operazioni della futura campagna, e fu risoluto di aspettar sei mila
fanti che l'_arciduca Ferdinando_ mandava di Germania. E perciocchè
mancava il denaro, principal mobile negli affari di guerra, i Milanesi
si indussero, per amore o per forza, a prestar novanta mila ducati
d'oro al loro duca. _Papa Clemente_ anch'egli, tuttochè mostrasse
ai ministri del re Cristianissimo di non volere impacciarsi nelle
guerre de' potentati cristiani, pure segretissimamente inviò venti
mila ducati d'oro ad essi imperiali, e trenta mila ancora ne fece
lor pagare dai Fiorentini. Venne poi l'aspettato corpo di Tedeschi
a rinforzare l'armata cesarea, e seco si congiunse ancora colle sue
genti _Francesco Maria della Rovere_ duca d'Urbino, generale de'
Veneziani, di modo che ascese quell'esercito a mille ed ottocento
lancie, a venti mila fanti fra tedeschi, spagnuoli ed italiani, e
a due mila cavalli leggieri. Uscì il _vicerè Lanoia_ in campagna, e
andò a postarsi a Binasco: al quale avviso, l'_ammiraglio Bonivet_
raccolse l'esercito suo a Biagrasso, per quivi fermarsi, finchè gli
venissero i tante volte promessi rinforzi di Francia; ma non senza
timore, d'assediatore stato fin qui, di divenire assediato. Chiariti
i cesarei che troppo caro riuscirebbe il tentar di sloggiare da
quel fortissimo accampamento i nemici, passarono il Ticino, e iti a
Gambalò, di là cominciarono a scorrere tutta la Lomellina, impedendo
il trasporto dei viveri al campo franzese. Nel qual tempo, cioè verso
il fin di febbraio, il comandante franzese del castello di Cremona,
essendo ridotto agli estremi, ne pattuì la resa, se in termine di otto
giorni non gli veniva soccorso, e l'ammiraglio vergognosamente lasciò
cader quella fortezza. All'incontro, sul principio di marzo _Federigo
da Bozzolo_, comandante de' Franzesi in Lodi, fece una scorreria per
tutto il piano di Bergamo e Crema, asportandone un immenso bottino.
Ma non potendo più il Bonivet sussistere in Biagrasso per mancanza
di viveri, passò a Vigevano; e il duca di Urbino colle genti venete
applicò le artiglierie al castello di Garlasco, e con un sanguinoso
assedio se ne impadronì, e tutto poi lo diede a sacco. La stessa
orribil disavventura toccò al castello di Sartirana, dove tagliato
fu a pezzi il presidio franzese. Avea l'ammiraglio Bonivet tentato
di venire a battaglia campale con gl'imperiali; ma questo giuoco
azzardoso non piacendo al vicerè e a' suoi capitani, si contentarono
di andarlo inquietando con delle scaramuccie. Era egli ancora uscito
per soccorrere Sartirana, e non fu a tempo. E perciocchè i cesarei
ebbero in lor potere la città di Vercelli, egli, trovandosi sempre più
impaniato, si ridusse a Novara, per aspettar ivi otto mila Svizzeri,
già assoldati dal re Cristianissimo, che non trovavano mai la via per
muoversi. Calarono bensì cinquecento Grisoni nella pianura di Bergamo;
ma il _duca di Milano_ spedì contra di loro _Giovanni de Medici_, uomo
sopra modo ardito, con quattro mila fanti e due mila cavalli, che,
dopo averli fatti ritornare alle lor montagne, prese a forza d'armi
la terra di Caravaggio in Ghiaradadda, dove andò a fil di spada quasi
tutto il grosso presidio franzese; e poi rallegrò le sue truppe, con
saccheggiarne tutti gl'infelici abitanti. Di là, per ordine del duca,
passò il Medici a Biagrasso, dove tuttavia restavano mille Franzesi di
guarnigione; ed, avendo prima tolto il ponte che teneano essi Franzesi
sul Ticino, nello stesso giorno colle artiglierie fece gran rottura
nelle mura di quella terra, ed immediatamente venuto all'assalto, in
meno di mezz'ora v'entrò, con uccidere nel primo empito da ottocento
tra soldati ed abitanti. Restarono gli altri prigionieri, e quivi
pure fu dato un orrido sacco con tutte le sue conseguenze. Non avevano
peranche imparato gl'Italiani d'allora a far opere esteriori ai luoghi
di difesa, come usarono dipoi; e però sì facile era l'accesso, e il
fiero effetto delle artiglierie.

Costò ben caro alla misera città di Milano l'acquisto di Biagrasso;
perocchè nella lunga stanza in quel luogo essendo entrata la vera
peste, oppure una micidiale epidemia ne' Franzesi, portata poi gran
parte di quel bottino a Milano, cominciò ivi a spargere un occulto
crudel veleno, di cui avremo a parlare andando innanzi. Scesero in
questi tempi cinque oppure otto mila Svizzeri al soldo di Francia, e
giunsero fino ad Ivrea (l'Anonimo Padovano dice a Varese) con disegno
d'unirsi all'esercito franzese in Novara. Ma perciocchè marciavano
senza gran fretta, veggendo il _Bonivet_ andar di male in peggio i suoi
affari, venir meno le vettovaglie, e sminuirsi tutto di la sua armata
per li soldati che fuggivano alla volta di Francia, determinò anch'egli
sul principio di maggio d'avviarsi colà. Il perchè con grande ordinanza
passò a Romagnano, e gittò un ponte sulla Sesia, dove da lì a poco
arrivarono anche gli Svizzeri. Di grandi istanze fece allora il _duca
di Borbone_, tutto pregno d'odio contra della sua nazione, perchè si
assalisse un'armata impaurita e quasi fuggitiva. Ma gli altri capitani
l'intendeano diversamente, allegando l'antico proverbio: _A nemico
che fugge fagli i ponti d'oro_. Secondo il Giovio, anche il _marchese
di Pescara_ aringò contra di questo proverbio. Intanto l'ammiraglio
si applicò a far passare le sue genti di là dalla Sesia; quand'ecco
arrivargli addosso mille cavalli ed altretanti fanti nemici, che senza
commissione del lor generale venivano a cercar fortuna. Questo assalto,
e la fama o credenza d'aver sulle spalle tutto il cesareo esercito,
mise come in rotta i Franzesi, che disordinatamente cominciarono a
valicare il fiume. Ivi fu una calda scaramuccia, in cui restarono morti
moltissimi soldati ed uffiziali de' fuggitivi, e lo stesso Bonivet ne
riportò una ferita per colpo d'archibugio in un braccio, con restar
anche in poter de' cesarei sette pezzi d'artiglieria, alcune bandiere
ed assai carriaggi. Passati i Franzesi, tal fu la lor fretta e voglia
di mettersi in salvo, che lasciarono indietro a Santa Agata quindici
altri cannoni, forse credendoli in sacrato, per essere nello Stato di
Savoia; ma gl'imperiali, cioè la lor cavalleria leggiera, che andò
per gran tratto di paese inseguendoli, senza cerimonie li prese e
condusseli al suo campo. Il Giovio dà tutto l'onore di quest'ultima
impresa al _marchese di Pescara_. E questo fu il fine che ebbe la
spedizione dell'_ammiraglio Bonivet_ in Lombardia, non riportando egli
in Francia se non vergogna, e la brutta gloria delle tante miserie
cagionate in queste contrade. Restava tuttavia in man de' Franzesi
Alessandria, alla cui guardia era il _signor di Bussì_ o _Boisì_,
difendendola da tre mila fanti genovesi, venuti contro quella città.
Ebbe ordine l'indefesso marchese suddetto di portarsi colà con mille
cavalli e quattro mila fanti spagnuoli. Licenziato ancora il _duca
d'Urbino_ colle milizie venete, fu pregato di liberar Lodi dalle mani
di _Federigo da Bozzolo_, che quivi era restato con cinquecento cavalli
e tre mila fanti italiani; e così egli fece. Non voleva Federigo
ascoltar parola di resa; ma certificato della ritirata de' Franzesi,
e che speranza non rimaneva di soccorso, giudicò meglio di salvar
quella gente per servigio del re, e capitolò di poter andarsene con
tutti gli onori militari in Francia; laonde quella città fu consegnata
al duca di Milano. Nel passare che fece Federigo per l'Alessandrino,
trovò che due giorni innanzi il _marchese di Pescara_ avea costretto
il Bussì a rendere quella città colle medesime onorevoli condizioni; ed
accozzatisi insieme, condussero in Francia cavalli cinquecento e fanti
cinque mila, che prestarono poi buon servigio a quel re. Ciò fatto, il
_vicerè Lanoia_ condusse anch'egli l'esercito nel Monferrato e in quel
di Saluzzo, acciocchè la sua gente si ristorasse, anzi si deliziasse
alle spese di que' popoli, col pretesto che fossero stati fautori de'
Franzesi. A chi studia il libro della forza armata, troppo diverso da
quel del Vangelo, non mancano mai ragioni da assassinar gl'innocenti.

Si crederà oramai taluno terminata qui la tragedia dell'anno presente,
eppur vi restano altre scene, fors'anche più strepitose, da vedere.
Cotanto fu importunato l'_imperadore_ da _Carlo duca di Borbone_,
ribello e nemico del _re Francesco_, che si lasciò indurre a permettere
che fosse portata la guerra in Francia, dove il Borbone facea sperar
cose grandi pel credito e per le attinenze ed amicizie sue. Pensava
esso Augusto di muover guerra nello stesso tempo anch'egli a' Franzesi
dalla parte di Guascogna, e sperava che altrettanto farebbe in
Piccardia _Arrigo re d'Inghilterra_, con cui era unito di sentimenti.
Passò dunque il Borbone nel mese di luglio con sedici mila fanti e
mille lancie le Alpi, conducendo seco un bel treno di artiglieria
grossa e minuta. Ducento mila scudi rimessi a Genova dall'Augusto Carlo
e dal re inglese, e pagati ad esse truppe, le fecero camminar di buon
cuore, aggiunta la speranza di ben bottinare in paese nemico. Contro
il parere d'esso Borbone, vollero i capitani cesarei che si andasse a
mettere l'assedio alla città di Marsilia in Provenza, sperandone buon
mercato, perchè sarebbono fiancheggiati per mare da una forte squadra
di legni genovesi, accorsi a quell'impresa. Avea il re Francesco
guernita quella città di sei mila fanti italiani e di trecento
lancie franzesi sotto il comando di _Renzo da Ceri_ e di _Federigo
da Bozzolo_; i quali tosto s'applicarono a far de' bastioni ed altre
difese dalla parte non men di terra che del mare. Per molti giorni
continuamente fu combattuta quella città dalle batterie; ma quanto
di giorno era atterrato di muro, la notte dai prodi capuani veniva
riparato con più forti argini di terreno. Si fecero varie sortite per
terra e varii combattimenti in mare fra le squadre nemiche; e infine
niuna apparenza restava di vincere una città sì valorosamente difesa
tanto da' soldati che dal popolo nemico del nome spagnuolo. Ebbe Renzo
anche la fortuna di scoprire un tradimento ordito quella città, e di
rimediarvi. Intanto il re Francesco stava in Lione (il Guicciardini
scrive in Avignone) ammassando una potente armata, con aver già presi
al suo soldo sedici mila Svizzeri e sei mila Tedeschi. Avvenne che
il re d'Inghilterra niun movimento fece contra dei Franzesi. Di poco
momento ancora fu quello dell'imperadore dalla banda della Navarra;
operò, avendo il re Cristianissimo richiamata buona parte delle milizie
che dianzi aveva opposto ai lor tentativi, l'esercito imperiale,
informato di tanto apparato di guerra, determinò di levare il campo
da Marsilia. Ma, nel levarsi, nacque voce che il re con ismisurate
forze veniva contra di loro; uscì ancora coi suoi Renzo da Ceri, per
dar loro la ben andata: onde non lieve timore e disordine sorse fra
essi, talmente che sei pezzi d'artiglieria lor furono presi, e molti
lasciarono ivi la vita. Ritiratisi poi il meglio che poterono quindici
miglia da Marsilia in forte alloggiamento, stavano aspettando qual
risoluzione fosse per prendere il re Francesco.

La risoluzione fu, che il re, sempre voglioso di conquistar lo Stato
di Milano, veggendolo ora sguernito di difensori, e che più agevole
sarebbe a lui di arrivar prima colà che alla nemica armata del Borbone,
a cui conveniva passar per le disastrose strade della riviera del mare;
s'avviò verso il Monsenisio con tutte le sue forze, credendo che la
persona e presenza sua rimoverebbe qualunque ostacolo che finora a'
suoi capitani avea impedito l'acquisto, oppure la conservazione dello
Stato di Milano. Attesta il Belcaire che esso re inclinava alquanto
alle guasconate, nè egli volle abboccarsi colla regina sua madre, che
era venuta per dissuaderlo da questa impresa. Giunto il re a Susa (ed
era sul principio di ottobre), ivi si fermò due giorni, aspettando
il resto dell'esercito suo, che tutto consisteva in due mila lancie,
tre mila cavalli leggieri e venticinque mila fanti. Il Guicciardini
parla di venti mila fanti, e nulla dice della cavalleria leggiera, di
cui non di meno niuna armata soleva andar senza. All'avviso di questa
mossa, il duca di Borbone s'affrettò per tornare in Italia. Se crediamo
al Giovio, fece fondere le artiglierie; se al Guicciardini, le fece
rompere e portare sui muli: l'Anonimo Padovano ha, che, caricatele
sulla flotta dei Genovesi, le spedì a Genova. Giorno e notte marciando
i suoi soldati per quelle asprissime strade dietro al mare, giunsero
finalmente mezzo morti al Finale. Trovossi il _vicerè Lanoia_ in questo
inaspettato temporale stranamente confuso, perchè, per aver mandato
il fiore del suo esercito in Francia, non vedea maniera di resistere
a sì gran torrente. Era impossibile il difendere Milano; perciocchè,
portata colà, siccome dicemmo, la peste da Biagrasso, nè facendosi
provvisione alcuna, prese tanta forza il male, che tal giorno fu che
morirono ivi mille persone e più. E si pretende che in termine di
quattro mesi, ne' quali fu la strage maggiore, vi perissero più di
cinquanta mila abitanti. Sicchè, tra questo flagello e la fuga di tanti
altri cittadini, restò la infelice città quasi disabitata. A cagion
d'esso malore il _duca Francesco_ s'era ritirato a Pizzighittone. Andò
il vicerè ad Alessandria, per dar mano all'armata sua che tornava
in Italia; e nel medesimo dì che il _marchese di Pescara_ giunse ad
Alba, anche il _re Cristianissimo_ arrivò a Vercelli. Venne dipoi il
vicerè a Pavia, e di là si portò col Pescara e sua gente a Milano,
dove del pari chiamò il duca Francesco, che non si arrischiò a passare.
Conoscendo poi disperato il caso per quella città, e che i Franzesi con
marcie sforzate tendevano a quella volta, si ritirò di là per andare
a Lodi. Nel medesimo tempo ch'egli usciva di Milano per porta Romana,
la vanguardia franzese v'entrò per porta Ticinese e Vercellina. Seguì
ancora una fiera scaramuccia fra essi e il marchese di Pescara, che
conduceva la retroguardia; e fu sentimento de' saggi, che se i Franzesi
non si fossero fermati in Milano, ed avessero seguitato l'esercito
cesareo, in quel dì si potea finire la guerra. Francesco Sforza, ch'era
venuto a Pavia, ciò inteso, a seconda del Ticino in barca si condusse
a Cremona, oppure a Soncino. Colà ancora si ridusse il vicerè Lanoia
coi più del suo esercito e col Borbone, dopo aver guernita la città
di Pavia con cinque mila Tedeschi, mille Spagnuoli e quattrocento
cavalli sotto il comando di _Antonio da Leva_, capitano di gran valore
e sapienza nell'arte militare. Lasciò ancora in Lodi il _marchese di
Pescara_ con due mila fanti; ma, secondo l'Anonimo Padovano, quivi
restò _Alfonso marchese del Vasto_, giovane di gran valore. V'andò
poi più tardi il Pescara. Anche Alessandria, Como e Trezzo furono ben
presidiate.

Non volle il _re Francesco_ entrare in Milano, ma solamente spedì colà
un corpo di gente capace di far l'assedio del castello, entro di cui
erano settecento fanti spagnuoli, e diede ordine che non fosse inferita
molestia all'afflitto e troppo diminuito popolo di quella città. Quindi
s'inviò ad assediar Pavia, per non lasciarsi alle spalle una città
poderosa per sè stessa, e vieppiù forte per la gagliarda guarnigione
che la custodiva. E venne ben biasimato da non pochi per questo,
credendosi che s'egli avesse tenuto dietro all'esercito imperiale,
l'avrebbe o disfatto o costretto a ritirarsi in Germania. Nel dì 28
d'ottobre andò l'esercito franzese ad accamparsi intorno a Pavia, e
furono distribuiti i quartieri per _Giovanni duca d'Albania_ della casa
Stuarda di nazione Scozzese, per _Arrigo d'Albret re di Navarra_, pel
_maresciallo della Palissa_, per l'_ammiraglio Bonivet_ e per altri
nobili uffiziali. Il re si fermò all'insigne Certosa di Pavia, cinque
miglia lungi dalla città. Diedesi principio all'incessante sinfonia
delle artiglierie; furono fatte breccie; si venne anche a qualche
assalto; tutto nondimeno invano, perchè _Antonio da Leva_ suppliva
ad ogni bisogno con nuovi ripari, trincee e cavalieri, ossia alzate
di terra, dalle quali colle sue artiglierie inferiva notabil danno al
campo franzese. Ora, parendo inespugnabile da quella parte la città,
fu proposto al re di assalirla dalla banda del Ticino, dove il Leva non
avea creduta necessaria fortificazione alcuna. Fu dunque da incredibil
numero di guastatori serrato il ramo del Ticino, che bagna le mura di
Pavia, e voltata quell'acqua per l'altro ramo appellato il Gravellone:
il che osservato da Antonio da Leva, con tutta la cittadinanza e colle
milizie si affrettò a formare anche verso il fiume, quanti mai potè,
bastioni di terra. Ma appena fu voltato il fiume, che cominciò una
dirotta pioggia, per cui, ingrossate le acque ruppero tutto il lavoro,
e tornarono a camminare nell'alveo consueto, con recare eziandio non
lieve danno agli stessi assedianti. Calate le pioggie, il re ordinò che
si desse nel dì 4 di dicembre una fiera battaglia da due bande a Pavia,
e vi volle egli assistere continuamente in persona. Altro guadagno
non fece in tre ore di orribil combattimento, che di perdere ottocento
fanti, e di ritirar molto maggior numero di feriti.

Trovossi _papa Clemente_ in questi tempi in grande imbroglio,
perchè, dopo aver ricusato di confermar la lega di _papa Adriano
VI_ coll'_imperadore_, neppure acconsentiva a farla col _re
Cristianissimo_. Con tutto ciò, mirando le forze superiori d'esso re in
Italia, e forse essendogli discaro che Carlo V, insieme imperadore e re
di Spagna, Napoli e Sicilia, si assodasse ancora nello Stato di Milano,
per mezzo di _Alberto Pio_ da Carpi e di _Gian-Matteo Giberti_ suo
datario, segretamente segnò un accordo col re Francesco, mettendo gli
Stati della Chiesa e Firenze con quella balìa e governo quasi dispotico
ch'egli tuttavia manteneva in quella repubblica, sotto la protezione di
lui, col solo obbligo di non prestar aiuto alcuno contro del medesimo
re. Almeno così fu creduto, perchè non si seppe mai bene il netto di
quel trattato segreto: tanto andava cauto il politico papa. Per quanto
so, trovandosi il re Cristianissimo scarso di moneta (disgrazia che
spesso accadeva ai guerreggianti d'allora), ed essendogli mancate
molte provvisioni da guerra, lo stesso papa cooperò che _Alfonso duca_
di Ferrara, col guadagnar la protezione dello stesso re, gl'inviasse
cento mila libbre di polve da artiglieria, gran copia di palle e
dodici cannoni di bronzo. Inviò il duca queste munizioni per Po fin sul
Parmigiano in cinque navi, non già nel dì 5 di settembre, come io già
scrissi nelle Antichità Estensi, ma bensì nel dì 10 di dicembre, come
ha Antonio Isnardi nella sua Cronica manuscritta di Ferrara. Di là poi
per terra su carra, ordinate in Parma e Piacenza dal papa, continuarono
il viaggio. Verisimilmente ancora (e lo scrive l'Anonimo Padovano),
per occulto maneggio del papa, il valoroso _Giovanni de Medici_ si
ritirò dal servigio dell'imperadore a quello del re Francesco, e fu
egli stesso inviato con mille e cinquecento fanti a scortar le suddette
munizioni. Strana risoluzione intanto parve ai saggi quella d'esso _re
Cristianissimo_, che, quantunque non si fosse impadronito di Pavia, nè
del castello di Milano, e tuttochè restassero molte forze al _vicerè
Lanoia_, e si sapesse che il _duca di Borbone_ era passato in Lamagna a
procacciar nuovi rinforzi di gente, pure determinò di far l'impresa di
Napoli nel tempo stesso. Contava egli per facilissima cosa l'acquisto
di quel regno, perchè sprovveduto allora di gente d'armi, e giacchè
gli convenne ridurre in blocco l'assedio di Pavia, con formare una
forte e mirabil circonvallazione intorno a quella città, giudicò che
intanto, durante il verno, gran ricompensa di quella inazione sarebbe
il guadagnare il regno suddetto. Fu infin creduto che il papa stesso
l'incitasse a questa spedizione per suoi fini politici, e lo scrivono
Jacopo Nardi e Galeazzo Cappella storici contemporanei, con altri.
Ma il Guicciardini, il Rinaldi ed altri son di parere diverso. Inviò
dunque il re Francesco _Giovanni Stuardo duca_ d'Albania con dieci
mila fanti e settecento uomini di arme alla volta della Toscana, che,
passati per la Garfagnana, s'unirono a Lucca con _Renzo da Ceri_, il
quale conduceva seco tre altri mila fanti. Furono astretti i Lucchesi
a pagargli dodici mila ducati d'oro, e a prestargli delle artiglierie.
A requisizion del papa si fermò ancora lo Stuardo intorno a Siena per
mutar quel governo. Tutte le fin qui narrate azioni del pontefice, e
l'aver egli finalmente confessato d'aver fatta una specie di concordia
col re Cristianissimo, amareggiarono non poco l'animo di _Carlo
imperadore_ e di tutti i suoi ministri; e tanto più perchè parea loro
d'intendere che una segreta lega, e non già una semplice concordia,
fosse contra d'essi la decantata da _Clemente VII_. Ne fecero perciò di
gravi doglianze. Voleva a tutte le maniere il _vicerè Lanoia_ correre
alla difesa del regno di Napoli; ma cotanto seppe dire il _marchese di
Pescara_, che il fermò in Lombardia. Del quel consiglio, perchè riuscì
poi utilissimo, i nostri storici concordemente diedero gran gloria ad
esso marchese, ancorchè gli altri capitani concorressero nel medesimo
parere. In questi tempi, con tutte le istanze fatte dal vicerè suddetto
per aver soccorso di gente o di danari dal senato veneto, nulla mai
potè ottenere, barcheggiando sempre quei saggi signori per vedere qual
esito avessero l'armi franzesi in Lombardia.




    Anno di CRISTO MDXXV. Indiz. XIII.

    CLEMENTE VII papa 3.
    CARLO V imperadore 7.


Per l'ostinato assedio di Pavia si trovarono in mala positura non men
gli assediati che gli assedianti. Avea bensì _Antonio da Leva_ prese
le argenterie delle chiese d'essa città, ed anche dei particolari,
con far battere moneta, dove si leggevano queste parole: CAESARIANI
PAPIAE OBSESSI. MDXXIV. Ma non tardò a tornare il bisogno, a cui
riuscì di piccolo refrigerio la somma di tre mila ducati d'oro che il
_marchese di Pescara_, in tempo che fu fatta una concertata sortita,
seppe far passare nella città per mezzo di due vivandieri. Con tutto
ciò il savio Leva tante promesse e conforti adoperò, che tenne in
dover la sua gente, ancorchè più volte minacciassero di rendere la
città ai Franzesi, e crescessero poi le loro angustie pel difetto dei
viveri, con ridursi a cibarsi di carne di cavalli, cani, gatti ed altri
abbominevoli cibi. Non si sentiva meglio di polso il _re Francesco_,
perchè era molto scemata la sua armata per le diserzioni e malattie, e
specialmente per la sconsigliata spedizione del _duca d'Albania_ verso
il regno di Napoli. Quanto all'esercito imperiale, più ivi che altrove
si penuriava di danaro, nè altro s'udiva in quelle milizie che querele
e proteste d'andarsene, e senza voler più fare la guardie. L'eloquenza
e buona maniera del marchese di Pescara li ritenne, con promettere
specialmente di venir fra poco ad un fatto d'armi, in cui senza fallo
riporterebbero vittoria, e nuoterebbero poi nell'oro e nell'esplicabil
bottino del vinto esercito franzese. Verso la metà di gennaio
arrivarono al campo cesareo secento cavalli borgognoni ed altrettanti
tedeschi, tutti ben in ordine. Poi da lì a non molto giunsero ancora
sei mila fanti tedeschi, inviati dall'_arciduca Ferdinando_. Scrive
l'Anonimo Padovano che sul principio di quest'anno vennero di Germania
sei mila fanti tedeschi, condotti da _Carlo duca di Borbone_, i quali
andarono a Lodi, ricevuti con somma allegrezza dal marchese di Pescara.
Poi parla di altri cinque mila di là parimente venuti sul principio
di febbraio. Comunque sia, certo è che un grosso rinforzo pervenne al
campo cesareo. Allora fu che il _vicerè Lanoia_, d'accordo con tutti i
capitani, prese la risoluzione di provar le sue forze con quelle del re
Cristianissimo, e di tentare con ciò la liberazione di Pavia, la quale
ben sapevano essere ridotta all'agonia. Fecesi conto che l'armata sua
fosse composta di mille e ducento cavalli fra borgognoni e tedeschi, di
ottocento cavalli leggieri, di undici mila fanti tedeschi, e di fanti
sette mila fra italiani e spagnuoli, senza la numerosa guarnigione di
Pavia. Stette esso vicerè quattro giorni in Lodi, aspettando che il
_duca d'Urbino_ colle milizie venete venisse ad unirsi seco; ma indarno
l'aspettò. Indi passò a Marignano, e poscia a Sant'Angelo, castello
posto fra Lodi e Pavia, dove era stato inviato dal re Francesco _Pirro
Gonzaga_ con mille fanti e ducento cavalli. Il misero castello fu preso
a forza d'armi con istrage di quel presidio dal prode _marchese di
Pescara_, che poi lo diede in preda a' suoi soldati.

Varie disavventure intanto occorsero al re Cristianissimo. Due
mila fanti italiani, che venivano al suo campo, furono disfatti
sull'Alessandrino da _Gasparo del Maino_ governatore di Alessandria.
Parimente _Gian-Lodovico Pallavicino_, che s'era fortificato in Casal
Maggiore con due mila fanti e quattrocento cavalli (l'Anonimo Padovano
gli dà tre mila fanti e cinquecento cavalli), da _Ridolfo da Camerino_
colle genti del duca di Milano fu sconfitto e fatto prigione. Ma
peggio accadde. Riuscì a _Gian-Giacomo de Medici_, che poi fu marchese
di Marignano, di occupar la terra di Chiavenna, posseduta allora dai
Grisoni. Fu cagione questa novità che sei mila Grisoni, che erano nel
campo franzese, chiedessero congedo, nè maniera vi fu di ritenerli:
il che mise non poca costernazione nel resto dell'armata franzese, per
altro verso assai debole e smilza. Imperciocchè il _re Francesco_ nella
Certosa di Pavia, attendendo solamente a' vani piaceri e divertimenti,
senza curarsi di assistere alle rassegne de' soldati, si credea di
avere un gran numero di combattenti, e veramente li pagava, come se gli
avesse; ma, per negligenza de' suoi ministri e frode de' suoi capitani,
mancanti di molto erano tutte le compagnie. In questi medesimi tempi
non godeano miglior vento gli affari del _duca d'Albania_, giunto
nelle vicinanze di Roma col corpo di gente franzese. Gran tumulto fu in
quelle parti, essendosi specialmente scoperto che gli Orsini andavano
d'intelligenza con esso duca. Aveano anche unito circa quattro mila
uomini del lor partito, e marciavano per congiugnersi con lui; ma i
Colonnesi, fautori della parte imperiale, con molta cavalleria, e forse
con sei mila fanti (il Guicciardini li fa molto meno), andarono ad
assalirli a San Paolo fuori di Roma, e diedero loro una solenne rotta,
inseguendoli fino a ponte Sant'Angelo: il che avendo cagionato gran
terrore in Roma, poco mancò che il papa non si ritirasse in castello.
Finalmente nel dì 14 di febbraio l'esercito cesareo in Lombardia si
accostò sì da vicino a quello de' Franzesi, dove già s'era ritirato il
re, che gli assediati in Pavia, già ridotti agli estremi, si avvidero
con loro gran gioia di poter sperare il soccorso. Le azioni gloriose
fatte in questa occasione da _Francesco Ferdinando Davalos marchese di
Pescara_, che si potè chiamar l'Achille e l'anima dell'armata cesarea,
non è a me permesso di riferirle distesamente. Dirò solamente, che
avendo egli inviato _Alfonso Davalos marchese del Vasto_ suo cugino, e
giovane valorosissimo, ad assaltare un bastion de' nemici, nello stesso
tempo egli, spianata la fossa in altro sito, con valore e industria
mirabile spinse entro Pavia centocinquanta cavalli, cadaun d'essi con
un valigino pieno di polvere da fuoco: il che fu d'incredibil aiuto
ad _Antonio da Leva_, che n'era già rimasto senza. Così nel dì 20 di
febbraio gli riuscì con felice tentativo di spignere nell'afflitta
città gran copia di vettovaglia; e nel dì seguente espugnò un altro
bastione, con portarne via sei pezzi d'artiglieria.

Stavano in questa maniera a fronte le due armate nemiche; la franzese
stretta ne' suoi forti trincieramenti, ma col cuor palpitante, di
modo che il suddetto marchese di Pescara ebbe a dire al _vicerè
Lanoia_, essergli fin qui sembrato di combattere non con uomini, ma
con femmine. Gran parte de' capitani, ed anche il papa per mezzo di
_Girolamo Leandro vescovo di Brindisi_ suo nunzio, e con più lettere
andavano consigliando il _re Francesco_, che, schivata ogni battaglia
con gente disperata, si ritirasse di là dal Ticino, assicurandolo in
tal guisa della vittoria; perchè, mancando le paghe agl'imperiali,
in breve si sarebbe ridotta in nulla la loro armata. Il re di testa
cocciuta impuntò, parendo cosa vergognosa ad un par suo il levarsi da
quell'assedio e il mostrar paura. E perciocchè sapeva le deliberazioni
de' nemici di voler venire ad un fatto d'armi, mandati di là dal Ticino
tutti i carriaggi, mercatanti, vivandieri ed altra gente inutile, si
preparò a riceverli. Ora nella notte precedente al dì 24 di febbraio,
festa di San Mattia, e giorno che altre volte si provò poi propizio
all'_imperador Carlo V_, si mise in ordinanza di battaglia l'esercito
cesareo, e qualche ora avanti giorno, dopo aver gittate a terra circa
sessanta braccia del muro del Barco, vi entrarono, ed, avviandosi
verso Mirabello, ebbero all'incontro le schiere del re Cristianissimo.
Anche _Antonio da Leva_ spinse fuor di Pavia a quella danza quattro
mila fanti e quattrocento cavalli. Fu ben terribile ed ostinato il
combattimento, ma quasi tutto in rovina de' Franzesi. Gli Svizzeri,
che non menarono le mani collo ardore degli anni addietro, furono
rovesciati; il resto non attese che a cercar la salute colla fuga.
Il _re Francesco_, valorosamente combattendo, e cercando indarno di
fermare i fuggitivi, dopo aver ricevuto due leggieri ferite nel volto
e in una mano, ammazzatogli il cavallo, vi restò sotto, nè mai si
volle rendere a cinque soldati, che, riconosciutolo agli ornamenti
delle armi per signore di alto affare, il voleano vivo e non morto,
per isperanza di grossa taglia. Se crediamo al Giovio, fu confortato
ad arrendersi al Borbone; ma egli, fremendo all'udire il nome di quel
traditore, disse che chiamassero il _vicerè Lanoia_, a cui si diede a
conoscere e si arrendè. Il ricevette egli prigione dell'imperadore,
e dopo avergli baciata la mano, e aiutatolo a rizzarsi, il condusse
sopra un ronzino nel castello di Pavia, dove fu nobilmente alloggiato
e curato. Intanto continuarono i cesarei ad uccidere o a far prigioni;
e perchè i Franzesi altro scampo non aveano che pel Ticino, moltissimi
d'essi incalzati dai nemici lasciarono la vita in quel fiume. Secondo
lo scandaglio di chi scrisse gli avvenimenti d'allora, rimasero estinti
in quella memorabil giornata otto in dieci mila del campo franzese, fra
quali l'ammiraglio _Bonivet_, il _Palissa_, il _Tremoglia_, l'_Aubignì_
ed altri uffiziali del primo ordine; e prigioni, oltre al re Francesco,
il _re di Navarra_, il _Bastardo di Savoia_, _Federigo da Bozzolo_
ed assaissimi altri capitani e gentiluomini. Laddove degl'imperiali
vogliono alcuni che non perisse più di settecento persone. L'Anonimo
Padovano scrive due mila persone, e fra queste un solo capitano di
conto, cioè _Ferrante Castriota marchese di Santo Angelo_. Presso il
Rinaldi, negli Annali Ecclesiastici, le lettere del Giberti datario
davano trucidati dodici in tredici mila Franzesi, e sette mila annegati
nel Ticino. Aprì ben la bocca questo monsignore. Salvossi prima
anche della rotta totale, e non senza grave suo biasimo, con sole
quattrocento lancie il signor di _Alanson_ verso Piemonte; ma, appena
giunto in Francia, vi terminò i suoi dì. _Teodoro Trivulzio_, ch'era
alla guardia di Milano, nel dì medesimo della rotta se ne partì in
fretta, seguitandolo alla sfilata i suoi soldati. Tutto il carriaggio
del re e le sue artiglierie vennero in potere de' vincitori; e sì
grande fu il bottino, che ogni menomo soldato ne arricchì. Pensò poi il
_vicerè Lanoia_ di mettere il re prigioniere nel castello di Milano;
ma non piacendo al _duca di Milano_ un sì pericoloso ospite, fu egli
poi condotto nella rocca di Pizzighittone, con accordargli per sua
compagnia venti de' suoi più cari, scelti da lui fra quei che erano
rimasti prigionieri. Il _marchese di Pescara_ con due ferite, l'una nel
viso, l'altra in una gamba, fu portato a Milano, dove stette gran tempo
in mano dei medici e chirurghi.

Tanta prosperità dell'armi cesaree in Italia quanto rallegrò i sudditi
dello _imperadore_ in Ispagna e Germania, altrettanto riuscì disgustosa
ai principi italiani, temendo essi, che la crescente potenza di Cesare
minacciasse ormai gli Stati di cadauno. Perciò _papa Clemente_ e i
_Veneziani_ più degli altri cominciarono a trattare di unirsi, per non
restar preda alla sospetta ambizione altrui. Maggiormente poi crebbe
la loro gelosia dacchè videro condotto in Ispagna il prigioniere _re
Cristianissimo_. Imperocchè mandò ben ordine l'imperadore, ch'esso re
fosse condotto a Napoli; ma il re Francesco, sperando di poter meglio
maneggiar la sua liberazione se potesse abboccarsi coll'imperadore
dimorante in Ispagna, si raccomandò per essere trasportato colà, e
procurò da Parigi tutte le precauzioni per la libertà e sicurezza del
trasporto. Pertanto sul fine di maggio, scortato esso re da trecento
lancie e da quattro mila fanti spagnuoli, fu menato a Genova, dove
imbarcatosi, con dieci galee genovesi ed altrettante franzesi, ma
armate dagli Imperiali, in compagnia del vicerè Lanoia arrivò poscia
a Madrid. Restò il _marchese di Pescara_, durante la lontananza del
Lanoia, vice-capitan-generale dell'esercito cesareo. Prima ancora
della partenza d'esso re, il papa, dopo aver conosciuto che il far
leghe allora contro del vittorioso imperadore, era non men difficile
che pericoloso, cominciò a trattar con esso d'accordo. Lo conchiuse
infatti per mezzo di _Gian-Bartolomeo da Gattinara_ nel dì primo di
aprile, e pubblicollo solamente nel dì 10 di maggio. Innanzi la detta
conclusione il _duca di Albania_, che stava accampato nelle vicinanze
di Roma, udita che ebbe la disavventura del re cristianissimo, cercò
la via di levarsi d'Italia, per timore d'esserne cacciato dai ministri
cesarei del regno di Napoli e dai Colonnesi. Licenziata dunque parte
delle sue genti, ed imbarcatosi col resto sulle galee della Francia
e del pontefice, fece vela alla volta della Provenza. Ora fra i
capitoli della lega poco fa accennata del papa coll'imperadore, uno
de' principali, e che forse diede ad essa il primario impulso, perchè
Clemente la procurasse, fu che il vicerè avesse da adoperar le forze
cesaree per obbligare _Alfonso duca_ di Ferrara a rilasciare alla
Chiesa la città di Reggio e la terra di Rubiera, da lui ricuperate
dopo la morte di _papa Adriano VI_, come cose sue e dell'impero, da
cui ne era egli investito. Questa avidità di spogliare il duca non
solo di que' due luoghi, oltre a Modena, tuttavia occupata dall'armi
pontificie, ma eziandio della stessa città di Ferrara, nata a' tempi
di Giulio II, e continuata in Leone X, era passata anche in papa
Clemente VII, non si sa se per la mondana gloria di dilatar le fimbrie
della temporal potenza dei papi, oppure per segrete mire d'ingrandir
la propria casa: giacchè egli intendeva ad innalzare _Alessandro_
ed _Ippolito_, ambedue bastardi, l'uno di _Giuliano Juniore de
Medici_, e l'altro di _Lorenzo de Medici_ già duca d'Urbino. Ma restò
delusa questa sua indebita cupidigia; perciocchè il _vicerè Lanoia_,
trovandosi in gravi angustie per mancanza di denaro da pagar le truppe,
avea, molto prima per mezzo del medesimo Gattinara, trattato col duca
Alfonso, e ricevutane in prestito la somma di cinquanta mila scudi
d'oro, con promessa d'assisterlo a ricuperar gli Stati dipendenti dal
romano imperio. Il perchè nè lo stesso Lanoia, nè l'imperadore vollero
ratificare questo capitolo, siccome pregiudiziale alle ragioni di esso
imperio. Si mosse ancora il duca di Ferrara nel mese di settembre, con
intenzion di passare personalmente in Ispagna, per esporre ivi a Cesare
l'ingiustizia di chi non solo gli riteneva il suo, ma anche cercava con
trattati di torgli il resto. Giunto egli a San Giovanni di Morienna,
mai non potè impetrare il passaporto da _Lodovica regina_ madre
reggente di Francia, e gli convenne tornarsene indietro.

Grandi maneggi intanto si faceano in Parigi e in Madrid per la
liberazione del re _Francesco_, tutti nondimeno indarno, perchè
esorbitanti pareano non meno a lui che alla regina sua madre le
condizioni, colle quali aveano da comperarla. Perciò esso re,
mal sofferendo questa gran dilazione, e forse per non averlo mai
l'imperadore degnato d'una visita, cadde gravemente infermo, sino
a dubitarsi di sua vita. Allora fu che l'_augusto Carlo_, non per
generosità, ma per proprio interesse, andò a visitarlo, e di sì dolci
parole e belle promesse il regalò, che a questa sua visita fu poi
attribuita la di lui guarigione. Nei medesimi tempi non mancarono
novità in Italia. Vedeva _Francesco Sforza duca_ di Milano d'essere
oramai ridotta tutta la sua autorità ad un solo nome, perchè gli
Spagnuoli erano veramente i padroni dello Stato di Milano, nè giammai
avea potuto ottenerne l'investitura da Cesare; e sebben questa era
stata spedita, pure gli veniva esibita a condizion di pagare in varie
rate, per quanto dicono, un milione e ducento mila ducati d'oro, per
qualche compenso alle tanto maggiori spese fatte dall'imperadore per
iscacciarne i Franzesi: pagamento impossibile dopo tanta desolazione
di quello Stato. Faceano compassione anche i popoli, perchè non
poteano più reggere agli aggravi e all'insolenza degli Spagnuoli. Ora
_Girolamo Morone_, primario consigliere del duca, cominciò segretamente
a trattare di liberar il suo padrone da questi ceppi. Non vi volle
molto a sapere, che il _marchese di Pescara_ si trovava disgustatissimo
dell'_imperadore_ e del _vicerè Lanoia_: epperò si azzardò il Morone a
proporgli di cacciar gli Spagnuoli da Milano, e di far lui poscia re di
Napoli. Al che si mostrò disposto il marchese, quando vi concorressero
i Veneziani e il pontefice. Si fece il tentativo col Senato veneto, che
si mostrò propenso ad entrare nel proposto progetto, nè il papa ne fu
alieno, e andò molto innanzi questo trattato. Non si potè poi decidere
se il marchese sulle prime acconsentisse daddovero, con pentirsene
dipoi, oppure se anche allora fingesse. La verità si è, che egli infine
avvisò di queste mene l'imperador Carlo, e ricevè ordine di provvedere.
Fece il Pescara circa la metà d'ottobre venire a Novara il Morone, ed,
avendo fatto ascondere _Antonio da Leva_ dietro ad un arazzo, acciocchè
tutto udisse, parlò molto con esso Morone di quella pratica, e poi
fattolo imprigionare, il mandò nel castello di Pavia. Quindi, come se
il _duca Francesco_ ne fosse consapevole, e perciò decaduto da ogni suo
diritto, l'obbligò a consegnargli Cremona, e le fortezze di Trezzo,
Lecco e Pizzighittone; ed, entrato in Milano, costrinse quel popolo
a giurar fedeltà a Cesare, mettendo dappertutto uffiziali in nome
dell'imperadore, con restar solamente al duca il castello di Cremona
e quel di Milano, dove egli abitava, che fu ben tosto serrato intorno
con trincieramenti da esso marchese. Non si può esprimere l'incredibil
dolore che questa novità e violenza recò a tutti i popoli dello stato
di Milano, e in quanta confusione restassero i principi d'Italia,
veggendo scoperti i lor segreti disegni, e massimamente perchè oramai
si toccava con mano, non aver l'imperadore acquistato quello Stato per
amore di Francesco Sforza, ma per proprio vantaggio, contro i chiari
capitoli della lega precedente. Però si cominciarono nuovi maneggi
fra le potenze italiane, e colla regina di Francia reggente, da cui
era stata già stabilita in quest'anno una nuova lega con _Arrigo
re d'Inghilterra_. Sul fine poi di novembre ebbe fine la vita di
_Francesco Ferdinando d'Avalos_, marchese di Pescara, in età di soli
trentasei anni, che tanto credito di valore e di senno avea conseguito
nelle guerre passate, onde veniva tenuto pel più sperto generale
d'armi che s'avesse allora l'Italia; ma dipinto dal Guicciardini per
altiero, insidioso, maligno e odiato dagl'Italiani per le sue doppiezze
in pregiudizio dell'infelice duca di Milano. Restò vedova di lui
_Vittoria Colonna_, donna per la beltà del corpo, e vieppiù per quella
dell'animo, celebratissima da tutti i poeti e scrittori di allora. In
luogo suo fu dato il comando dell'armi ad _Alfonso marchese del Vasto_,
suo cugino (appellato da altri nipote), giovane di grande animo,
prudenza e fede.




    Anno di CRISTO MDXXVI. Indizione XIV.

    CLEMENTE VII papa 4.
    CARLO V imperadore 8.


Tale impressione fece nell'animo di _Carlo Augusto_ la lega della
Francia coll'Inghilterra, e la notizia che tutti i principi d'Italia
potessero unirsi contra di lui, che finalmente s'indusse alla
liberazione del _re Francesco_, ma con ingordissime condizioni di
suo vantaggio. Neppure il re fu restio ad accettar qualsivoglia
proposizione a lui fatta, purchè potesse uscir di prigione, fin
d'allora pensando che costava poco il promettere tutto, ed anche il
giurare, posciachè l'effettuar le promesse resterebbe poi in sua mano,
dacchè fosse in libertà. Però nel dì 17 di gennaio dell'anno presente,
e non già di febbraio, come ha il Guicciardini, e il Belcaire suo
gran copiatore, seguì in Madrid la pace fra quei due monarchi, con
aver ceduto[403] il re a Cesare tutti i suoi diritti sopra il regno
di Napoli, Milano, Genova, Fiandra ed altri luoghi, e con obbligo di
cedergli il ducato della Borgogna con altri Stati, per tacere tante
altre condizioni, tutte gravosissime al re Cristianissimo. Il gran
cancelliere _Mercurio Gattinara_, siccome quegli, che detestava sì
fatto accordo, ben prevedendo quel che poscia ne avvenne, con tutto
il comando e l'indegnazion di Cesare, non volle mai sottoscriverlo,
allegando non convenire all'uffizio suo l'approvar risoluzioni
perniciose alla corona. Il tempo comprovò poi vero il suo giudizio. Fu
poi nel principio di marzo condotto il re ai confini del suo regno, e
rimesso in libertà, e consegnati per ostaggio a Carlo V il _Delfino_
e il secondogenito del Cristianissimo, finchè fosse entro un tempo
discreto data piena esecuzione al concordato, con obbligarsi il re
di tornare personalmente in prigione, quando non si eseguisse. Questa
pace, per cui si lasciava alla discrezion di Cesare non solamente lo
Stato di Milano, ma il resto ancora d'Italia, sommamente conturbò le
potenze italiane, e, sopra gli altri, _papa Clemente_ e la _repubblica
veneta_. E tanto più, perchè continuava l'assedio del castello di
Milano con apparenza di non potersi ivi sostenere il duca gran tempo
per la mancanza de' viveri; nel qual tempo il popolo di Milano era
straziato da insopportabili aggravii ed avanie degli Spagnuoli, e
giunse anche a far sollevazione, ma senza trovare chi lo dirigesse ed
animasse a proseguir nell'impresa. Perciò il papa, per varii motivi
disgustato dei cesarei, e spezialmente per aver eglino mandata gente
sul Piacentino e Parmigiano, e i Veneziani furono solleciti a spedir
persone in Francia, per intendere qual fosse la mente del re intorno
al mantenere o no lo stipulato accordo, con ordine di stringere seco
lega, qualora egli recedesse dalla concordia. Infatti il re, dacchè fu
libero, si guardò di ratificarla, e cominciò a proporre di dar danaro
in grosse somme all'imperadore, piuttosto che cedergli la Borgogna: al
che l'Augusto Carlo non volle acconsentire.

Pertanto nel 22 di maggio (e non già nel dì 17) in Cugnach si conchiuse
una lega fra il _papa_, il _re di Francia_, la _repubblica veneta_,
quella di _Firenze_ e _Francesco Sforza_, per muovere concordemente
l'armi contra dell'imperadore, sostenere esso Sforza nel ducato di
Milano, invadere il regno di Napoli, e mutare il governo di Genova,
con altri punti che si leggono nello strumento di essa lega presso
il Du-Mont. In essa niun luogo fu lasciato al _duca di Ferrara_; anzi
il papa vi fece mettere parole generali d'essere aiutato a ricuperar
gli Stati della Chiesa. Con abuso non lieve della religione si
chiamò questa _la lega santa_; e fu in vigor di essa assoluto il _re
Francesco_ dai giuramenti e dalle promesse fatte all'imperadore. Quindi
il pontefice spedì a Piacenza il conte _Guido Rangone_, governator
generale dell'esercito della Chiesa, con cinque mila fanti, e le sue
genti d'armi, e poscia _Vitellio Vitelli_ con _Giovanni de Medici_,
e colle soldatesche de' Fiorentini. I Veneziani anch'essi ordinarono
a _Francesco Maria duca_ d'Urbino, lor generale, di passare a Chiari
sul Bresciano. Era comune la loro intenzione di soccorrere l'assediato
castello di Milano. Con forti ragioni avea il Sadoleto, come costa
dalla sua Vita, dissuaso il pontefice da questa guerra, per attendere
a pacificar le discordie de' principi cristiani, e per opporsi ai
progressi de' Turchi. Ma il papa, troppo politico, tanto pensava a
farla da principe temporale, che dimenticava i doveri dell'uffizio
pastorale. In questo tempo _Carlo Augusto_, non consapevole peranche
della lega suddetta, inviò a Roma _don Ugo di Moncada_ con proposizioni
molto vantaggiose per la pace. Nulla volle il papa accettare, per non
mancare alla fede data nella lega. Ma nè l'armi del papa si moveano
da Piacenza, nè le venete osavano di passar l'Adda, perchè il duca
di Urbino faceva istanza, che seco si unisse un corpo di Svizzeri,
che la lega avea bensì mandato ad assoldare, ma che mai non calava in
Lombardia. Il che diede tempo agl'imperiali di sorprendere il popolo
di Milano, che, forzato a pagare cinquanta mila ducati d'oro, più
d'una volta avea disordinatamente prese l'armi, e di costrignere molti
nobili e i lor capitani ad uscire di città, e a calmare il tumulto:
il che accadde circa il dì 20 di giugno. Furono altresì tolte le
armi ai cittadini, e poi tanta barbarie usata con essi, rubandoli,
bastonandoli, ferendoli, che alcuni di loro per disperazione si
uccisero, e parecchi, abbandonato quanto aveano, se ne fuggirono:
con che si ridusse quella nobil città all'estrema miseria. Intanto
_Lodovico Vistarino_, gentiluomo di Lodi, per liberar la sua patria
dalla crudeltà di mille e cinquecento Napoletani, dimoranti ivi di
presidio, se la intese col duca d'Urbino, da cui nella notte del dì 24
di giugno fu spedito colà _Malatesta Baglione_ con tre o quattro mila
fanti veneti; e questi s'impadronì della città di Lodi, e da lì a pochi
giorni anche del castello, essendo stato ripulsato il _marchese del
Vasto_, venuto per ricuperarla. Perciò allora si unirono colle genti
venete anche le pontifizie, e fu creduto che insieme ascendessero quasi
a sedici mila fanti e quattro mila cavalli. Ma perchè buona parte di
essi era gente nuova, e tumultuariamente raccolta, non si arrischiava
il duca d'Urbino a tentar cose grandi; e massimamente perchè si
credea che _Antonio da Leva_ e il marchese del Vasto, generali
dell'imperadore, avessero circa quindici mila fanti, ottocento lancie
e cinquecento cavalli leggieri, gente divisa parte in Milano, e gli
altri in Cremona e Pavia. Con tutto ciò l'esercito collegato, che era
giunto a Marignano, nel dì 5 di luglio andò a postarsi in vicinanza di
Milano, con disegno di assalire i borghi, e con isperanza di entrarvi.
Entrò bensì in quella città il _duca di Borbone_, che, venuto per mare
con ottocento fanti spagnuoli, e affrettato dalle lettere di Antonio da
Leva, con quella gente arrivò colà.

Adunque nel dì 7 del mese suddetto si accostò l'armata de' collegati
per dare l'assalto; ma, trovato alla difesa chi non avea paura,
si convertì l'assalto in lievi scaramuccie, e nel dì seguente
vergognosamente se ne tornò quell'esercito a Marignano. Non si seppe
intendere se in sì fatta ritirata, comunemente creduta di molta
ignominia, si nascondesse qualche mistero di politica e di mala fede,
oppure se il duca d'Urbino vi si fosse condotto con ragioni ben fondate
dell'arte militare. Certo è che i Veneziani ne furono, o almen se
ne mostrarono, molto malcontenti, e più il pontefice, che in questi
tempi cominciò ad essere travagliato dagli Spagnuoli, dalla parte
di Napoli, ed era anche minacciato dai Colonnesi. Eppure esso papa,
unito ai Fiorentini, si applicò a far mutare colla forza il governo di
Siena. Colà fu spedito il loro disordinato esercito, che fece infine
mostra del suo valore, non già col menar le mani, ma col menare i
piedi; perciocchè, essendo usciti nel dì 25 di luglio i Sanesi, e
impadronitisi delle artiglierie nemiche, tosto diedero a gambe gli
assedianti, con lasciare a' nemici vettovaglie, carriaggi e diecisette
pezzi d'artiglierie. Crescevano intanto sempre più i guai della
infelice e desolata città di Milano, con patetici colori descritti dal
Guicciardini, il quale osserva introdotto circa questi tempi dagli
Spagnuoli il barbarico costume di mal trattare e divorare non meno
i nemici che gli amici: esempio seguito anche dagl'Italiani. Eppure
l'esercito collegato se ne stava ozioso a Marignano, senza pensare a
liberar quel disperato popolo, nè a soccorrere il povero duca, chiuso
nel castello, e ridotto agli estremi per mancanza di vettovaglie. Nè
comparivano mai le migliaia di Svizzeri che il _re di Francia_ avea
fatto assoldare, per inviarli in Lombardia. Tuttavia, essendo venute a
Marignano circa trecento bocche inutili uscite del castello di Milano,
alle quali non era stata fatta opposizione, che accertarono il duca
d'Urbino della estremità grande in cui si trovavano gli assediati;
ed essendo anche giunti ad essa armata cinque mila Svizzeri degli
assoldati dal papa, esso _duca_ col _conte Guido Rangone_ generale del
papa giudicò necessario alla sua riputazione di tentare il soccorso
del suddetto castello. Però nel dì 22 di luglio mosse l'esercito; e,
dopo avere spedito il _conte Claudio Rangone_ e il _conte Lorenzo Cibò_
ad occupare la nobil terra di Monza, s'avvicinò a Milano, ma senza
mai tentare di far guerra ai borghi, o di soccorrere l'agonizzante
castello. In questo mentre, cioè nel dì 24 di esso mese, il _duca
Francesco_, non potendo più reggere, conchiuse un accordo col _duca
di Borbone_, con varii capitoli, de' quali niuno gli fu mantenuto,
fuorchè la libertà di ritirarsi con tutti i suoi, e se ne andò a Lodi,
città che liberamente fu dai collegati rimessa in sua mano; nella quale
occasione egli confermò i capitoli della lega col papa e co' Veneziani.
Stava tuttavia alla divozion di esso duca il castello di Cremona: nata
la speranza che si potesse ottener colla forza anche la città, fu
spedito colà nel dì 6 d'agosto _Malatesta Baglione_ con sufficienti
forze di gente e d'artiglierie. Fece egli giocar le batterie, diede
varii assalti, e tutto indarno; di maniera che il duca d'Urbino,
giacchè erano giunti al campo della santa lega i tredici mila Svizzeri,
tanto tempo aspettati, passò colà in persona con altre milizie. Strinse
egli e tormentò sì fattamente quella città, che il comandante imperiale
nel dì 25 di agosto capitolò di rendersi, se per tutto il mese suddetto
non gli veniva soccorso.

Poco felicemente camminavano gli affari del _pontefice_ in Lombardia,
e peggio poi in Roma. Imperocchè si trattò di pace fra esso papa da
una parte, e don _Ugo di Moncada_, reggente allora di Napoli per
la lontananza del vicerè, e i _Colonnesi_ dall'altra. _Vespasiano
Colonna_, di cui molto si fidava Clemente VII, fu il mezzano che
conchiuse l'accordo nel dì 22 d'agosto, per cui doveano i Colonnesi
restituire Anagni, e ritirare le lor genti nel regno di Napoli.
Riposando su questa capitolazione l'incauto pontefice, licenziò quasi
tutte le sue milizie. Ma nella notte precedente del dì 20 di settembre
eccoti segretamente arrivare lo stesso Moncada, allievo ben degno del
fu iniquo duca Valentino, ed _Ascanio Colonna_ e il suddetto Vespasiano
con ottocento cavalli e tre mila fanti, che presero tre porte di Roma.
Era con esso loro _Pompeo Colonna cardinale_, uomo di poca religione
e di smisurata ambizione, sì vago del pontificato, che fu creduto che
avesse cospirato alla morte violenta del pontefice, per occupar egli
dipoi la sedia di san Pietro. Il papa nel palazzo Vaticano, implorando
l'aiuto di Dio e degli uomini, non si volea muovere. Tanto dissero
i cardinali, che si rifugiò in castello Sant'Angelo nel medesimo
tempo che que' masnadieri diedero il sacco non solamente al palazzo
pontifizio, ma anche alla basilica vaticana, alla terza parte del
borgo nuovo, e a quanti cardinali e prelati trovarono in borgo, e agli
ambasciatori della lega, con perpetua infamia del nome cristiano. In
una lettera di Girolamo Negro[404] è descritta questa tragica scena. Ed
ecco il primo amaro frutto delle leghe e guerre di papa _Clemente VII_;
eppure Dio l'aveva riserbato a più dura lezione e disciplina. Perchè
il castello era sprovveduto di vettovaglie, avendo don Ugo proposto
una tregua, non durò fatica il papa a condiscendere, obbligandosi
fra le altre condizioni di richiamar le milizie sue dalla Lombardia.
Questo avvenimento disturbò tutti i disegni dell'esercito collegato
in Lombardia, che già si era fortemente rinforzato per l'arrivo del
_marchese di Saluzzo_ con cinquecento lancie e quattro mila fanti
franzesi, ed aspettava a momenti anche due mila Grigioni, con disegno
di strignere da due parti Milano. Ed ancorchè il papa, che non sapea
digerire la tregua fatta, nel ritirar le sue truppe, lasciasse in
quell'esercito quattro mila fanti sotto il comando di _Giovanni de
Medici_, col pretesto che fossero gente pagata dal re di Francia;
pure niun'altra considerabile azione fu fatta da essi collegati. Si
rendè intanto la città di Cremona, e ne fu dato possesso al _duca
Francesco_; ed anche Pizzighittone venne alle sue mani. Ciò fatto,
ritornarono i collegati a bloccare Milano: il che moltiplicò i guai di
quella infelice città. Non potè lungamente astenersi papa Clemente dal
rompere la tregua: tanto era il suo sdegno contra de' Colonnesi, e il
desiderio della vendetta. Privò del cappello il _cardinale Colonna_,
fece spianare in Roma le case de' Colonnesi; e giacchè di Lombardia
era giunto a Roma parte delle sue soldatesche, ordinò a _Vitello_
ossia _Paolo Vitelli_ di passare ai danni de' Colonnesi, di bruciare
e spianar le loro terre. Ma poca contentezza, anzi non poco biasimo
riportò da quella spedizione e dalle sue vendette l'ira pontificia.

Calò circa il principio di novembre a Trento Giorgio Fransperg, che
colla industria e danaro suo e più colle promesse di gran preda, avea
raunati tredici in quattordici mila fanti Tedeschi. Venne poi questo
sì grosso corpo di gente a Salò e circa il fine di novembre verso
Borgo forte, per passare ivi il Po. Il _duca di Urbino_ gli andava
inseguendo, per cogliere il tempo d'assalirli. Il trovarsi coloro
senza cavalli e artiglierie, facea credere sicura la vittoria. Scrive
nondimeno l'Anonimo Padovano che con essi Tedeschi erano cinquecento
cavalli sotto il governo del capitano Zucchero. Ma allorchè in
vicinanza di Borgoforte _Giovanni de Medici_ co' cavalli leggieri
andò a pizzicar la loro coda, eccoti, contra la espettazion d'ognuno,
un colpo di falconetto che gli fracassò un ginocchio; per la qual
ferita portato a Mantova, fra pochi giorni, cioè nel dì 30 di esso
mese, cessò di vivere: giovane di circa ventotto anni, di mirabil
senno, e insieme di non minor ardire, mancando in lui chi si sperava
che avesse a divenire l'onor d'Italia nell'arte della guerra. Fu egli
padre di _Cosimo I_, che vedremo a suo tempo duca e poi gran duca di
Toscana. L'essersi avveduti i collegati che non mancava artiglieria
a quella gente, li fece dopo breve battaglia desistere da altri
tentativi; laonde coloro passarono il Po, e marciarono dipoi alla volta
di Piacenza. Seppesi poscia che _Alfonso duca_ di Ferrara, il quale
maneggiava da gran tempo i suoi affari con _Carlo Augusto_, pregato
da que' Tedeschi, e intento a far conoscere il suo buon animo ad esso
imperadore, avea loro inviato dodici tra falconetti e mezze colubrine,
con assai munizioni da guerra. Nè si dee tralasciare che papa Clemente,
il quale non possedea la virtù di saper perdonare, nè di reprimere i
suoi odii, niun orecchio avea fin qui voluto dare alle istanze di esso
duca Alfonso per riavere la sua città di Modena, anzi avea con insidie
cercato di spogliarlo anche di Ferrara: finalmente, pel tanto picchiare
de' suoi consiglieri, s'indusse a proporre un accordo con lui, non già
per grandezza d'animo, ma quasi per necessità in sì scabrosi tempi. Si
proponeva di dichiararlo capitan generale della lega, di dar per moglie
a _donno Ercole_ suo primogenito _Caterina de Medici_, che fu poi
regina di Francia, e di restituirgli Modena, pagando egli ducento mila
scudi d'oro. Appoggiata questa proposizione a _Francesco Guicciardini_,
non fu a tempo. Il duca onoratamente fece sapere, essere già acconciati
gli affari suoi coll'imperadore, nè poter esso prendere con onor suo
contrarie risoluzioni. Infatti, Carlo augusto sul fin di settembre
gli avea confermata l'investitura de' suoi Stati, fra' quali Modena
e Reggio, e dichiarato lui capitan generale delle sue armi in Italia,
e stabiliti gli sponsali del suddetto donno Ercole con _Margherita_,
sua figlia naturale, che vedremo poi duchessa di Firenze, e di Parma
e Piacenza. Si pentì ben Clemente delle passate sue durezze con questo
principe, e ne ebbe dei vivi rimproveri da' suoi collegati.

Nel novembre di quest'anno spedì _Carlo V_ in Italia il _vicerè Lanoia_
con una flotta, su cui venivano quattro mila fanti spagnuoli, e non già
quattordici mila, come con troppa apertura di bocca ha il Giustiniano
Genovese. Arrivata questa a Codimonte, il prode _Andrea Doria_, che
era allora a' servigi del papa, _Pietro Navarro_, che guidava le galee
di Francia e le galee de' Veneziani (avea questa armata dianzi tenuta
Genova per molto tempo come bloccata), andarono ad assalirla. In quella
battaglia perdè il vicerè una nave, e col resto assai maltrattato si
ridusse poi in regno di Napoli, dove, unito coi Colonnesi, cominciò a
dar grande apprensione al papa. In somma fu ben l'anno presente fecondo
di guai e disastri per tutta l'Italia, dove, secondo il minuto conto
che ne fece l'Anonimo Padovano, si contarono circa cento mila soldati
in varie parti, con infinite estorsioni ed inesplicabile aggravio
de' popoli, e specialmente della misera città di Milano e di quello
Stato, le cui miserie, descritte da varii autori, quasi non si possono
leggere senza lagrime. Pel gran bisogno di danaro finse il Borbone di
voler far decapitare il già imprigionato _Girolamo Morone_. Questi si
riscattò con venti mila ducati d'oro, e poco stette col suo ingegno
a divenire il confidente del medesimo Borbone. Negli stessi tempi
cominciò la città di Napoli ad essere flagellata da un'orrida peste,
che continuò poscia ne' tre seguenti anni, con gravissima strage di
quella sì popolata metropoli. Si aggiunse anche la carestia a questi
malori. Ma ciò che fu più degno di pianto, è da dir l'irruzione fatta
in quest'anno nell'Ungheria da Solimano sultano de' Turchi; la gran
rotta da lui data a que' popoli cristiani colla morte del re loro
_Lodovico_, e la presa della real città di Buda e di tanti altri
paesi. Grandi furono le dicerie per questo contra di _papa Clemente_,
imputando i più, ed anche lo stesso Carlo Augusto in iscrivendo ai
cardinali, queste calamità ad esso pontefice; giacchè egli, invece
di accudire a resistere ai Turchi in difesa del Cristianesimo, avea
voluto far guerra ai Cristiani, spendendo immensi tesori in mantenere
un'armata in Lombardia, un'altra ne' suoi Stati per guerreggiar co'
Sanesi e Colonnesi, e una flotta in mare per mutare il governo di
Genova. Ma qual rovina maggiore procedesse da questi politici impegni
del pontefice, pur troppo lo vedremo all'anno seguente.


NOTE:

[403] Du-Mont, Corp. Diplomat.

[404] Lettere dei principi.




    Anno di CRISTO MDXXVII. Indizione XV.

    CLEMENTE VII papa 5.
    CARLO V imperadore 9.


Siam giunti ad un anno de' più funesti e lagrimevoli che s'abbia
mai avuto l'Italia. Sul fine dell'anno precedente e sul principio
di questo seguitò a farsi una guerra arrabbiata e come turchesca fra
le milizie del papa e quelle de' Colonnesi, sostenute dalle cesaree
del regno di Napoli, perchè tutto si metteva a ferro e fuoco. Fu in
questi tempi preso e messo in castello Sant'Angelo l'_abbate di Farfa_,
cioè _Napoleone_ de' primi di casa Orsina, giovane provveduto più di
temerità che di prudenza; e fu divulgato ch'egli si fosse inteso col
_vicerè Lanoia_ di dargli una porta di Roma, e si giunse fino a dire
ch'egli avesse tramato contro la sacra persona dello stesso pontefice.
Andò il vicerè all'assedio di Frosinone, e vi stette sotto alquanti
giorni; ma, inoltratosi _Renzo da Ceri_ col _Vitelli_ e coll'esercito
pontificio, gli toccò una spelazzata, per cui fu obbligato a ritirarsi.
Fra i grandiosi disegni del papa, uno de' primarii era di portar
la guerra in regno di Napoli, e a questo fine aveva egli chiamato a
Roma _Renato conte di Vaudemont_, erede degli oramai rancidi diritti
degli Angioini. Montato questi sulla flotta pontificia e veneta, con
cui s'aveano ad unire anche le navi franzesi, sul principio di marzo
fece vela verso il litorale di Napoli. S'impadronì di Castellamare,
di Stabbia, della Torre del Greco, e di Sorrento; e, dopo aver
saccheggiato altri luoghi, si spinse addosso a Salerno, e l'ebbe con
poca fatica. L'Anonimo Padovano riferisce con altri questa occupazione
ai primi giorni d'aprile; il Guicciardini molto prima. Era quella città
ricchissima; tutta fu messa a sacco; e chi del popolo non ebbe tempo
a salvarsi colla fuga, fu prigione, ed obbligato poi a riscattarsi
con esorbitanti taglie. Oltre a ciò in Abbruzzo riuscì ai maneggi de'
pontifizii di far ribellare la città dell'Aquila; e Renzo da Ceri,
dopo aver preso Tagliacozzo, si inviava alla volta di Sora. Pareano in
questa maniera ben incamminati gli affari del papa, ma nella sostanza
prendevano ogni dì più cattiva piega. Mancava danaro per pagar le
milizie; sommamente si scarseggiava in Roma stessa di vettovaglie; e
però una gran diserzione entrò nell'armata papale, di modo che Renzo
disperato se ne tornò a Roma, nè altro maggior progresso fecero l'armi
del pontefice. E intanto dalla parte della Lombardia s'era alzato un
gran temporale, che di buon'ora cominciò a far tremare papa Clemente, e
del pari tutti i suoi aderenti e sudditi.

Certamente in questi tempi andava continuamente fra tanti venti
ondeggiando il politico capo e l'animo pauroso d'esso pontefice,
inclinando ora alla speranza, ora al timore, e scrivendo ora lettere
di fuoco, ed ora altre tutte sommesse a Cesare e ad altri principi.
Più volte egli mosse od ascoltò parole di accordo col vicerè Lanoia;
ma opponendosi sempre a tutto potere gli oratori del re Cristianissimo
e de' Veneziani, e insistendo egli sempre in volere lo sterminio de'
Colonnesi, andava in fumo ogni trattato. Tuttavia s'era il papa indotto
una volta ad un aggiustamento anche poco decoroso, ed altro non vi
mancava che la di lui sottoscrizione, allorchè sopravvenne la nuova
d'essere stati cacciati da Frosinone gl'Imperiali: per la qual vittoria
insperanzito di più felici successi, troncò quel negoziato. Con tutto
ciò, dacchè s'intese la mossa del _duca di Borbone_ verso gli Stati
della Chiesa e di Firenze, allora, accomodandosi alle correnti vicende,
acconsentì finalmente ad una tregua di otto mesi coll'imperadore, e a
restituire ai Colonnesi le loro terre: risoluzione che parve saggia per
conto suo, ma che a' suoi collegati riuscì sommamente dispiacevole e
molesta, e a lui poscia e a Roma infinitamente dannosa. Imperciocchè,
credendosi egli, in vigore di questa concordia, assicurato da ogni
pericolo, disarmò, licenziata la maggior parte delle sue soldatesche,
e spezialmente le bande nere del fu _Giovanni de Medici_, gente tutta
veterana e valorosa. Scrive il Rinaldi[405] che non si parlò in esso
accordo dei Colonnesi: il che non par verisimile. Secondo l'Anonimo
Padovano, circa il dì 25 di marzo fu stipulata la tregua suddetta, e
infatti entrò in quel dì in Roma il _vicerè Lanoia_. Ma in essa città
comparve ancora un uomo vestito di sacco, soprannominato _Brandano_,
che alle apparenze sembrava un pazzo, ed era Sanese di patria[406].
Andava egli pubblicamente, a guisa di Giona, predicando per tutta Roma
che soprastava ai Romani un gran flagello, e che perciò facessero
penitenza ed emendassero i loro troppi vizii e peccati, per placar
Dio gravemente sdegnato contra di loro, senza risparmiare lo stesso
papa e i cardinali. Era perciò appellato il pazzo di Cristo. Non
piacendo la musica di costui al governo, fu mandato il buon uomo a
predicare in una prigione; ma dacchè furono succedute le disgrazie di
Roma, ed egli ebbe ricuperata la libertà, tenuto fu per profeta, senza
che le sue voci avessero prodotto alcun profitto quand'era tempo. La
verità nondimeno si è, che Brandano fu un fanatico pieno d'alterigia.
Odiava certo i mali costumi di allora, e gli staffilava con zelo, ma
zelo spropositato. A fare un santo altro ci vuole che un sacco, un
Crocifisso e un declamar contro i vizii.

Tornando ora in Lombardia, dove lasciammo accampato verso Piacenza
Giorgio Fransperg co' suoi Tedeschi, andò _Carlo duca di Borbone_
circa la metà di gennaio, ad unirsi con quella gente a Fiorenzuola,
menando seco cinquecento uomini d'arme, molti cavalli leggieri,
quattro o cinque mila Spagnuoli di gente eletta, e circa due mila fanti
italiani. L'Anonimo Padovano scrive, aver egli condotto seco quattro
mila Tedeschi e due mila cavalli, che congiunti col Fransperg formarono
un possente esercito. Quivi tennero dei gran consigli; e, per quanto
si potè scorgere, fin d'allora presero la risoluzione di passare a
Firenze e a Roma, con disegno di saccheggiar quelle città e qualunque
altro luogo nel loro passaggio, non solo per soddisfare al presente
lor bisogno, ma ancora per arricchire in questa maniera; giacchè gran
tempo era che non sapeano cosa fossero paghe, nè restava loro speranza
d'averne in avvenire. Conviene aggiugnere che Giorgio Fransperg era un
luterano, e la maggior parte dei suoi aderenti a quella setta; laonde è
da credere che recassero fin di Germania il desio di far qualche brutto
tiro all'odiato da essi pontefice romano. Anzi fu comun parere che il
medesimo Fransperg seco portasse sempre un capestro di seta e d'oro,
vantandosi di voler con quello strangolare il papa. Pertanto eccoti
muoversi arditamente questo bestiale esercito nel dì 22 di febbraio, e
venire a Borgo San Donnino, senza far caso di trovarsi privo di danaro,
di vettovaglie, di munizioni ed attrezzi da guerra, e del dover passare
fra tante terre nimiche, e coll'avere ai fianchi o innanzi un'armata,
più anche poderosa che non era la loro. Infatti le genti ecclesiastiche
col _marchese di Saluzzo_ e con _Federigo da Bozzolo_ lasciato il
_conte Guido Rangone_ in Parma, con ordine di accorrere alla difesa
di Modena, andarono con celerità ad assicurar la città di Bologna.
Dopo avere i Borboneschi dato il sacco a varii luoghi del Parmigiano
e Reggiano, ancorchè il duca di Ferrara, padrone di Reggio[407], nei
sei giorni che coloro stettero sul Reggiano, non mancasse di mandar
loro regali e viveri, nel dì 5 di marzo vennero a riposarsi a Buomporto
del Modenese. Andò il Borbone ad abboccarsi al Finale col duca di
Ferrara, ed ebbero insieme degli stretti ragionamenti. Il Guicciardini,
che certo non vi si trovò presente, immaginò che il _duca Alfonso_
confortasse il Borbone o continuare il viaggio alla volta di Firenze
e di Roma. La verità è, che Alfonso, a cui l'imperadore avea promessa
la tenuta di Carpi, dianzi suo per la metà, giacchè per l'altra metà
n'era decaduto _Alberto Pio_ a cagione de' suoi tradimenti, trattò
col Borbone d'esserne messo in possesso, siccome infatti impetrò collo
sborso di molto danaro, ed obbligazione di maggior somma in altre rate.
Pertanto, consegnata quella nobil terra ad esso Alfonso, gli Spagnuoli,
ch'ivi erano di presidio, e non pochi, andarono ad accrescere
l'armata borbonesca. Passò questa dipoi a San Giovanni sul Bolognese,
fermandosi quivi per quattro giorni, con far delle scorrerie fino alle
porte di Bologna, e rodendo tutto quel di vettovaglia che trovavano.
Anche il duca di Ferrara continuamente andò loro inviando munizioni
da bocca e da guerra: del che gli fu poi fatto un delitto da _papa
Clemente_, quasichè ad un generale e vassallo di Cesare, come egli
era, disconvenisse l'aiutar nei bisogni l'esercito del suo sovrano; e
tanto più perchè gli dovea essere, secondo l'accordo, bonificato tutto
nel debito contratto per Carpi; ed insieme per tal via veniva a restar
salvo da' saccheggi il distretto di Ferrara. Fu colpito in questi tempi
il capitano Fransperg da un accidente apopletico, per cui fu condotto a
Ferrara ad implorare il soccorso de' medici.

Cotanto si andò poi fermando sul Bolognese il Borbone, che arrivò
la nuova della tregua stabilita fra il papa e il vicerè di Napoli.
Questa fu cagione che i _Veneziani_, per sospetto che il Borbone
si potesse volgere ai lor danni, richiamassero di là da Po il _duca
d'Urbino_ colle sue genti: il che riempiè di terrore i lor sudditi.
Ma il Borbone, essendogli stato intimato da uomini spediti dal papa
e dal vicerè che si ritirasse dagli Stati della Chiesa, non sì tosto
ebbe comunicato quest'ordine ai capitani dell'esercito, che si fece
una sollevazione, e fu in pericolo la vita sua. Spedito a Ferrara il
_marchese del Vasto_, s'ingegnò di ricavare da quel duca il resto del
danaro promesso per la signoria di Carpi, con cui si quetò il tumulto.
Rispose intanto il Borbone al vicerè di non essere obbligato a quel
vergognoso accordo, e che l'armata priva di paghe non potea tornare
indietro. Sopraggiunto poscia un altro messo, spedito da esso vicerè,
che mostrò copia dell'autorità a lui data dall'imperadore di far pace
e tregua, come a lui piacesse, e comandò a tutti gli uffiziali sotto
gravissime pene di non procedere innanzi: altro effetto non produsse,
se non che _Alfonso marchese del Vasto_, con alcuni altri signori
napoletani si partì da quell'arrabbiato esercito con gran dolore del
Borbone e degli Spagnuoli. Sul principio d'aprile si mosse il Borbone
verso la Romagna, avendo prima i collegati inviate buone guarnigioni
ad Imola, Forlì e Ravenna; e presa la terra di Brisighella, ivi trovò
di grandi ricchezze, perchè quel popolo bellicoso nelle antecedenti
guerre era intervenuto al sacco di varie terre e città. Tutto andò
in mano di que' masnadieri, e la terra data fu alle fiamme. Lo stesso
crudel trattamento patì la bella terra di Meldola e Russi, con altre
di quelle contrade. In questo mentre il _vicerè Lanoia_, ossia che
veramente gli premesse di mantener la fede data al papa, o che fingesse
tal premura, venne a Firenze; e, dopo avere stabilito accordo con
quella repubblica, disegnava ancora di passare al campo del Borbone,
per fermarlo. Ma, avvisato che, se compariva colà, non era sicura la
sua vita, se ne tornò dopo molti giorni, senza far altro, indietro.
Scrive nulla di meno il Giovio, ed anche il Nardi, che si abboccarono
insieme, con essere poi stato costretto il vicerè dalle furiose grida
de' soldati a salvarsi. Allora i Fiorentini chiamarono in Toscana i
collegati, che, per varie vie andati colà, assicurarono ben Firenze
da maggiori insulti, ma nulla operarono per impedire al Borbone di
valicar l'Apennino tra Faenza e Forlì per la Galiata, e di giugnere
nel Fiorentino su quel di Bibiena, con fermarsi ai confini di Siena,
saccheggiando e bruciando il contado di Firenze, mentre i Sanesi gli
davano favore e vettovaglie a tutto potere. Al _duca d'Urbino_ riuscì
in questa congiuntura, e non prima, di cavare dalle mani dei Fiorentini
le fortezze di San Leo e di Maiuolo nel Montefeltro. Nè mancò chi
l'accusasse di pensieri segreti contrarii al bisogno del papa, per gli
aggravii a lui inferiti negli anni addietro dalla casa de Medici.

Ora trovandosi i Fiorentini in mezzo a sì fiero incendio, assassinati
nel distretto dai nemici crudeli borbonisti, e non men gravati dagli
amici, a' quali doveano somministrar danaro e vitto, quando la lor
città pativa una grave carestia: sparlavano forte del papa, attribuendo
a lui non men essi, che poscia i Romani, per attestato dell'Anonimo
Padovano, la cagione di tanti mali d'Italia per la cupidigia di
spogliare gli Estensi di Ferrara, e di continuar la sua tirannia in
Firenze. Perciò un giorno mossero la città a sedizione, per iscacciarne
i Medici e ricuperare la libertà. Chiamati accorsero a tempo il _duca
d'Urbino_ e _Michele marchese di Saluzzo_. Pertanto veggendo il duca
di Borbone che possibil non era di mettere il piede in Firenze, difesa
da tante genti della lega, nel dì 26 d'aprile si mise in marcia con
tutto l'esercito alla volta di Roma. Quanti armati egli conducesse,
neppure allora, secondo il solito, ben si seppe. I più portarono
opinione che fossero venti mila Tedeschi, otto mila Spagnuoli e tre
mila Italiani utili, con poca cavalleria, cioè con secento cavalli, e
senza artiglieria e senza carriaggi. Altri sminuiscono quell'armata;
ma certo è che gran copia di malviventi italiani seco si congiunse per
la speranza di grosso bottino. A questo avviso fu spedito il _conte
Guido Rangone_, generale delle armi papaline, per una diversa strada
verso Roma con cinque mila fanti e tutti i suoi cavalieri. Ma, oltre
all'essergli poi scritto da Roma, abbisognar quella città solamente di
sei in ottocento archibugieri, le genti sue non aveano tanti interni
stimoli alle marcie sforzate, come l'esercito del Borbone, spinto dalla
fame, avido della preda e disperato. Erano rotte e fangose al maggior
segno le strade: pure sembrava che coloro volassero. Saccheggiarono
Acquapendente, San Lorenzo alle Grotte, Ronciglione ed altri luoghi.
Mandato innanzi il capitano Zucchero co' suoi pochi cavalli, aiutato
da' fuorusciti, entrò in Viterbo, e vi preparò tanta vettovaglia, che
giunta l'armata, colà prese un buon ristoro. Veggendosi in questo
mentre il pontefice a mal partito, lasciata andare la tregua già
stabilita col Lanoia, tregua che fu la sua rovina, di nuovo conchiuse
lega co' _Veneziani_ e _duca di Milano_, ma lega che nulla il preservò
dall'imminente calamità. Della difesa di Roma era incaricato _Renzo
da Ceri_, che tumultuariamente avendo raccolta quanta gente potè,
lor diede l'armi: gente nondimeno la maggior parte inesperta a quel
mestiere, perchè presa dalle stalle de' cardinali e dalle botteghe
degli artigiani; e il popolo di Roma d'allora non era quello degli
antichi tempi. L'Anonimo Padovano scrive che Renzo, fatte le mostre,
si trovò avere, computato il popolo romano, dieci mila ottimi fanti e
cinquecento cavalli, e li mandava ogni giorno ad assalire l'esercito
borbonesco. Verisimilmente non gli fecero gran paura, nè male.

Arrivò il Borbone nel dì 5 di maggio sui prati di Roma; e perciocchè,
dall'un canto, sapea che l'esercito della lega, venendo alle spalle,
cominciava ad appressarsi, e, dall'altro, non vedea maniera di far
sussistere l'armata, priva affatto di vettovaglia e in paese prima
spazzato, spinto dalla necessità e dalla disperazione, nel dì seguente
6 di maggio determinò di vincere o di morire. Però sull'apparir del
giorno andò ad assalire il borgo di San Pietro, dove Renzo da Ceri,
Camillo Orsini, Orazio Baglione e molti nobili romani fecero gran
difesa. Ma eccoti sopraggiugnere una folta nebbia, per cagione di cui
le artiglierie di castello Sant'Angelo, che prima faceano gran danno
ai Borboneschi, cessarono di tirare. Con tale occasione accostossi
il Borbone verso la porta di Santo Spirito, ed essendo la muraglia
bassa, appoggiatevi molte scale, fu de' primi a salir per esse, ma
non già ad arrivar sulle mura, perchè, colto nell'anguinaglia da una
palla d'archibugio o de' suoi o de' nemici soldati, andando colle
gambe all'aria, poco stette a spirar la scellerata sua anima, senza
godere alcun frutto dell'infame suo attentato. Entrarono bensì i suoi
soldati: il che riferito a _papa Clemente_, che tuttavia stava nel
palazzo Vaticano, tosto si ritirò in castello Sant'Angelo coi cardinali
e prelati del suo seguito; nè poi si arrischiò a fuggire, come avrebbe
potuto, secondo alcuni; quando altri scrivono che i Colonnesi con dieci
mila armati erano nei contorni, acciocchè egli non potesse mettersi
in salvo. Perciò, ivi rinserrato, fu costretto ad essere spettatore
di quella tanto lagrimevol tragedia. Presero nello stesso tempo gli
arrabbiati masnadieri non solamente Trastevere, ma anche la città,
entrando per ponte Sisto: tanto era il disordine de' suoi soldati e dei
Romani, e sì poca era stata la precauzione de' capitani. Esigerebbe
ora più carte la descrizione dell'orrida disavventura di Roma. A me
basterà di dire in compendio che all'ingresso di quella furibonda
canaglia rimasero uccisi ben quattro mila fra soldati e cittadini
romani. Il Giovio dice fin sette mila. In quella notte poi e per più
dì susseguenti ad altro non attesero quei cani che al saccheggio della
infelice città. E siccome essa era piena di ricchezze per le corti di
tanti cardinali, principi ed ambasciatori, così immenso fu il bottino,
con ascendere a più milioni d'oro. Nè minor crudeltà usarono in tal
congiuntura gli spietati Spagnuoli cattolici, che i Tedeschi luterani.
Non contenti di spogliar palagi, case, e tutti ancora i sacri luoghi,
con bruciar anche dove trovavano resistenza, fecero prigioni quanti
cardinali, vescovi, prelati, cortigiani e nobili romani caddero nelle
lor mani, e ad essi imposero indicibili taglie di danaro, tormentandone
eziandio moltissimi, affinchè rivelassero gli ascosi e non ascosi
tesori: crudel trattamento, da cui non andò esente neppure uno degli
abbati, priori e capi de' monisteri. E chi s'era riscattato dagli
Spagnuoli, se sopraggiugnevano i Tedeschi, era di nuovo taglieggiato
e sottoposto a tormenti. Si aggiunse a tanta barbarie lo sfogo ancora
della libidine, restando esposte ad ogni ludibrio non men le matrone
romane e le lor figlie, che le stesse vergini sacre; giacchè niun
freno avendo quella bestial ciurmaglia per la morte dell'empio lor
generale, non lasciò intatto alcun monistero o tempio alcuno dalle
violenze. Oltre a tutti i vasi ed arredi sacri delle chiese, che
andarono in preda, si videro da que' miscredenti conculcate le sacre
reliquie, e gittate per le strade le sacratissime ostie, e per maggior
dileggio della religione, passeggiavano per Roma soldati abbigliati non
solamente con vesti sfarzose e collane d'oro, ma anche con abiti sacri;
e giunsero alcuni a vestirsi da cardinali, e insino a contraffare
il papa con ischerni senza numero. E tal fu l'inesplicabil miseria
di Roma, che con ragion venne creduto aver fatto peggio in quella
metropoli l'esercito dello iniquo Borbone, che i Goti e Vandali nel
secolo quinto dell'era cristiana. Giusti ed adorabili sempre sono i
giudizii di Dio; e certamente i saggi d'allora, fra i quali _Tommaso
da Vio cardinal Gaetano, e Giovanni Fischero vescovo Roffense_, poscia
cardinale e martire, non lasciarono di riguardar sì strepitose calamità
per flagello inviato da Dio alla non poco allora corrotta corte romana.

Chiuso intanto in castello l'afflitto pontefice, facendo delle
meditazioni dolorose sopra gli amari frutti de' suoi bellicosi impegni,
rade volte convenevoli a chi è ascritto all'ecclesiastica milizia,
stava pure egli sperando che giugnesse l'esercito della lega per
liberarlo. Infatti, appena erano entrati in Roma i nemici, che arrivò
a quelle mura il _conte Guido Rangone_; ma non si attentò colle sue
forze tanto inferiori ad assalire quel furioso e potente esercito,
benchè allora sbandato e perduto dietro alle prede: il che fu poi
disapprovato da alcuni, cioè da coloro che facilmente giudicano delle
cose altrui in lontananza, senza saper tutte le circostanze presenti
dei fatti. Dall'altra parte, marciava assai lentamente il _duca
d'Urbino_ colle genti della lega, e solamente nel dì 16 di maggio
arrivò ad Orvieto, dove tornato anche il Rangone, si tenne consiglio di
guerra. Gagliardamente insisterono il _marchese di Saluzzo, Federigo
da Bozzolo e Luigi Pisani_ legato veneto, perchè si tentasse di
cavare il papa di prigione, con venir anche a giornata, se occorreva;
e il conte Guido Rangone fece conoscere con molte ragioni facile e
riuscibile l'impresa. Mostrava parimente il duca di voler lo stesso,
ma poi sfoderava non poche difficoltà; e commissario de' Fiorentini
ripugnava, rappresentando, che se si slontanava l'esercito, Firenze
si rivolterebbe contra de' Medici. In queste dispute si consumò gran
tempo, e intanto gl'imperiali in Roma elessero per loro generale
_Filiberto principe d'Oranges_, parente dell'imperadore, il quale
non tardò a far de' terribili trincieramenti intorno al castello
Sant'Angelo, obbligando al lavoro tanto i plebei che molti nobili
romani. Spogliarono ancora la città di quasi tutte le vettovaglie, per
ridurle in borgo: il che a tal disperazione condusse quel popolo, che
alcuni si precipitarono in Tevere, ed altri col ferro, o col laccio
si abbreviarono la vita. Nel dì 10 di maggio arrivarono a Roma _don
Ugo di Moncada_ e il _cardinal Pompeo Colonna_ coi principali di sua
casa, che colla loro autorità misero fine se non a tutte, almeno a
molte delle enormità di quei cristiani peggiori de' Turchi. Varie
mutazioni e novità poi si trasse dietro la prigionia del pontefice.
Imperciocchè nel dì 16 di maggio si mosse a rumore la città di Firenze,
e facilmente quel popolo, senza che v'intervenisse morte d'alcuno,
congedò _Alessandro_ ed _Ippolito_ de Medici co' _cardinali di Cortona,
Cibò e Salviati_, che dianzi governavano dispoticamente quella città
a nome del papa: con che rimessa l'antica libertà, fu riassunto il
popolar governo. Ma non si guardarono di far molte insolenze alle armi
e alle immagini de' Medici: il che maggiormente dipoi irritò contra di
loro _papa Clemente VII_. Parimente i Veneziani, tuttochè collegati
col pontefice, si impossessarono della città di Ravenna, di cui gran
tempo erano stati padroni prima della lega di Cambrai; ed appresso,
ammazzato il castellano di quella fortezza, anche d'essa si fecero
padroni. Poco stettero dipoi ad occupar Cervia con tutti que' sali,
che erano del papa, col motivo di difenderla a nome della Chiesa. Al
qual tempo parimente _Sigismondo Malatesta_ entrò in Rimini, città
lungamente già dominata da' suoi maggiori. In mezzo a tanti rumori
stette un pezzo _Alfonso duca_ di Ferrara perplesso; ma finalmente
determinò di profittare anch'egli di tal congiuntura, per ricuperare
la sua città di Modena, ingiustamente a lui tolta e detenuta dai papi.
Però, come ha l'Anonimo Padovano, mossosi sul principio di giugno con
ducento lancie, sei mila fanti e gran copia d'artiglierie, venne a
mettere il campo a questa città. Dentro alla difesa era stato lasciato
dal _conte Guido Rangoni_ il _conte Lodovico_ suo fratello, ma con soli
cinquecento fanti, il qual tosto pensò d'inondare i contorni della
città; e l'avrebbe fatto, se i cittadini non si fossero opposti. Il
perchè, conoscendo egli il popolo affezionato al nome estense, e in
pericolo sè stesso, capitolò nel dì 5 del mese suddetto di potersene
andare a Bologna colla sua gente, famiglia e mobili. Entrò il duca
nel dì seguente nella città, accolto con segni di somma allegrezza
da' cittadini, a' quali, da magnanimo come era, perdonò tutto il
passato, senza far vendetta di alcuno, avendo solamente confiscati i
beni del conte Guido Rangone, e toltogli il castello di Spilamberto,
che poi dopo qualche tempo, per intercession del re di Francia, gli
fu restituito. Gran feste per tre giorni furono fatte a cagion di tale
acquisto in essa Modena, Ferrara e Reggio, e per tutto il suo Stato.

Nello stesso dì 6 di giugno seguì cambiamento di cose in Roma;
perciocchè, avendo i collegati conosciuto troppo pericolosa impresa
il voler assalire gli imperiali, dall'Isola, dove si erano già
inoltrati, si ritirarono verso Viterbo. Servì loro anche di scusa la
gran diserzione accaduta nell'esercito per mancanza delle vettovaglie,
essendo allora generale la fame per tutta Italia, e i lor cavalli
smunti e deboli per carestia di fieni: laddove gl'imperiali, oltre
all'aver preso in Roma chinee, ronzini e somieri senza numero, aveano
anche messi insieme tre mila cavalli da guerra, ed armi senza numero,
di modo che l'esercito loro non parea più quello che poc'anzi era
venuto in Lombardia. Perciò il papa, a cui mancava oramai tutto il
vivere, non tardò più ad accettar le dure condizioni che gli erano
esibite dagl'insaziabili capitani imperiali. Fu fatto questo accordo
nello stesso dì che Modena tornò in potere del suo legittimo principe,
per mezzo dell'_arcivescovo di Capoa_, con obbligarsi il papa di pagare
presentemente cento mila ducati d'oro, cinquanta altri mila fra venti
giorni, e ducento cinquanta mila in termine di due mesi; di consegnare
castello Sant'Angelo a Cesare, come in deposito; e così ancora le
rocche d'Ostia, di Cività Vecchia e di Città Castellana; e inoltre di
cedere ad esso imperadore Piacenza, Parma e Modena, la qual ultima
avea già mutato padrone: che il papa coi tredici cardinali restasse
prigione, finchè fossero pagati i primi cento cinquanta mila ducati
d'oro, dopo di che fosse condotto a Napoli o a Gaeta, per aspettar
le risoluzioni di _Carlo V_, con altre condizioni, fra le quali era
la liberazion dei Colonnesi dalle censure. Entrò dunque il presidio
cesareo in castello San'Angelo, e da lì innanzi il papa e i cardinali
ebbero miglior tavola, ma non già la libertà. Cività Castellana era in
poter dei collegati. _Andrea Doria_ ricusò di poi, consegnar Cività
Vecchia. Nè Parma e Piacenza, preventivamente avvisate dal papa, si
vollero rendere agli Spagnuoli. Intanto, ossia che il fetore di tanti
uomini e cavalli uccisi in Roma facesse nascere una terribil epidemia,
oppure che la vera peste nel gran bollor di tante armi penetrasse colà:
certo è che nella barbarica armata comandata dal principe d'Oranges
entrò la moria, che cominciò a far molta strage: laonde, tra per questo
malore e per altri accidenti, si fece il conto che in meno di due anni
non restò in vita neppur uno de' tanti assassini dell'infelice città
di Roma, e passarono in altre mani le immense loro ricchezze. Penetrò
anche la peste suddetta in castello Sant'Angelo con pericolo della vita
del pontefice, perchè d'essa morirono alcuni de' suoi cortigiani.

Non si potè ben sapere se _Carlo Augusto_, dimorante allora in Ispagna,
avesse o serrati gli occhi, o acconsentito al viaggio e alle funeste
imprese del duca di Borbone; e su questo fu disputato non poco dai
politici; pretendendo anzi alcuni, che se il Borbone sopravviveva,
siccome disgustato dell'imperadore, meditasse di torgli il regno di
Napoli. Sappiamo solamente che alla nuova del sacco di Roma, e della
prigionia del papa, egli si vestì da scorruccio, ne mostrò gran doglia,
e fece cessar le feste ed allegrezze già cominciate per la nascita
d'un figlio, che fu poi _Filippo II_; così asserendo il Mariana e il
Messia contro a quel che ne scrive il Guicciardini. E potrebbe essere
che egli allora non fingesse, e che poi, mutato parere, pensasse a far
mercatanzia e guadagno delle disgrazie del papa, perchè certamente non
mostrò da lì innanzi qual calore che conveniva ad un monarca cattolico
per farlo rimettere in libertà. Anzi fu creduto ch'egli desiderasse
che il papa fosse condotto in Ispagna. Facili troppo sono le dicerie
in tempo massimamente di grandi sconcerti. All'incontro, i _re di
Francia_ e _di Inghilterra_, mostrando in apparenza un piissimo zelo
pel soccorso del pontefice, ma infatti mirando di mal occhio la troppo
cresciuta potenza e prepotenza di Cesare in Italia, e premendo al re
Francesco di riavere i suoi figliuoli dalle mani di esso imperadore,
formarono lega fra loro, per rinforzar la guerra in Italia contra
di lui. In questa lega entrarono anche i _Veneziani_, e dipoi il
_duca di Milano_ e i _cardinali_ che erano in libertà, a nome del
sacro collegio, e i _Fiorentini_, con patto che il ducato di Milano
dovesse lasciarsi libero a _Francesco Sforza duca_. Mentre si faceano
oltramonti questi maneggi e preparamenti di guerra, in Lombardia non
cessavano, anzi crescevano i guai. Era restato governator di Milano
_Antonio da Leva_ con tre mila fanti tedeschi, quattro mila spagnuoli
e settecento lancie. Un soldo non v'era da pagar questa gente; però
sbardellatamente viveano alle spese de' miseri Milanesi, già talmente
rovinati, che neppur aveano da mangiare per loro stessi. Richiamò il
senato veneto da Roma le sue genti col _duca d'Urbino_, per unirsi col
_duca di Milano_, e andar poscia a dare il guasto alle biade mature de'
Milanesi. A questo fine passarono a Lodi verso il principio di luglio.
Preveduto il loro disegno, il Leva andò a postarsi a Marignano: il
che sconcertò le loro idee. In questi tempi _Gian-Giacomo de Medici_,
castellano di Musso, che nulla avea che fare coi Medici di Firenze, ed
era comunemente appellato il Mcdeghino, condotto dalla lega, prese il
castello di Monguzzo tra Como e Lecco. Spedito colà il _conte Lodovico
da Barbiano_, ossia da Belgioioso, non solo nol ricuperò, ma vi perdè
quattro cannoni e molti fanti. Venne poi esso castellano con quattro
mila fanti e cinquecento cavalli nel Milanese, dove recò infiniti
danni. Antonio da Leva, segretamente uscito una notte da Milano, sul
far del giorno con tal empito assalì il Medeghino, che in poco tempo lo
ruppe, e la maggior parte di quella gente restò morta o presa. Poscia,
andato un dì l'esercito collegato a devastare il Milanese, cadde in
un'imboscata fatta da esso Leva, e dopo lunga battaglia diede alle
gambe con morte di più di mille e cinquecento soldati.

Dopo avere il _re Cristianissimo_ assoldati dieci mila Svizzeri, ed
unito nel suo regno un potente esercito, lo spinse in Italia sotto
il comando di _Odetto di Fois, signor di Lautrec_, a noi noto per le
precedenti guerre. Condusse ancora al suo soldo il valoroso _Andrea
Doria_ con otto galee. Il primo che calò in Italia per via di Saluzzo,
fu il _conte Pietro Navarro_, celebre capitano, il quale con tre mila
fanti ito a Savona, tosto se ne impadronì, e si mise a fortificarla.
Similmente con grossa armata comparve di qua dai monti il Lautrec,
e giunto ad Asti, per avere inteso che _Lodovico conte di Lodrone_,
posto alla guardia d'Alessandria con tremila Tedeschi, avea mandata
buona parte di sua gente al Bosco, per riscuotere le taglie, gli
fu addosso; e, piantate le artiglierie, cominciò a bersagliar quel
castello. Per otto giorni fece il Lodrone una gagliarda difesa; ma
infine si arrendè quel castello, e fu messo a sacco, con restare il
Lodrone e gli abitanti anche essi prigionieri. Il Guicciardini scrive
diversamente; cioè che il Lodrone era in Alessandria, e la moglie co'
figli nel Bosco, che generosamente furono a lui mandati dal Lautrec.
Nei medesimi tempi fu stretta la città di Genova per terra da Pietro
Navarro e da _Cesare Fregoso_, e per mare da Andrea Doria almirante di
Francia. Perchè la carestia, universale allora in Italia, affliggeva
forte quella nobile e popolata città, le speranze del popolo erano
poste in sette galee ed alquante navi cariche di grano, che colla
ricchissima caracca Giustiniana erano per viaggio. Ma colte queste dal
Doria in Portofino, ed assediate, vennero in sua mano. Altre perdite
fecero i Genovesi; laonde presero la risoluzione di darsi ai Franzesi.
Si ritirò il doge _Antoniotto Adorno_ nel castelletto; e la città
senza uccision di gente, e col solo saccheggio del palazzo Adorno,
ottenute vantaggiose condizioni, tornò sotto il dominio di Francia.
Mandò il Lautrec per governatore colà Teodoro Trivulzio; e ciò fu sul
fine di agosto. Andò egli poscia a mettere il campo ad Alessandria,
alla cui guardia era il conte _Giam-Batista di Lodrone_ con mille e
cinquecento Tedeschi, a cui poco prima s'era unito con altri mille
fanti il conte _Alberico da Belgioioso_. Grande strepito e guasto
faceano le artiglierie in quelle mura, ma non minor difesa e ripari
per molti giorni fecero gli assediati, finchè, temendo questi le mine
di Pietro Navarro, e perduta la speranza del soccorso, arrenderono la
città, salvo l'avere e le persone, con obbligo di uscir dallo Stato
di Milano, e di non militare per sei mesi in favor dell'imperatore.
Voleva il Lautrec mettere presidio in Alessandria, ma gli oratori del
duca di Milano e de' Veneziani tanto dissero, che lasciò mettervelo al
duca, con restar perciò indispettito contra di lui. Questi progressi
dell'armata franzese fecero conoscere ad _Antonio da Leva_ il pericolo,
in cui si trovava, non restandogli più che cinque mila fanti e due
mila cavalli. Pensò di ritirarsi a Pavia; ma, saputo che non vi era da
vivere, mandò colà il conte Lodovico da Barbiano con due mila fanti e
cinquecento cavalli, ed egli, restando in Milano, seguitò a scorticar
più di prima quegl'infelici cittadini.

Passò dipoi il Lautrec a Basignana il Po, e venne alla sua ubbidienza
Novara con tutte le castella di quel distretto. Passato anche il
Ticino, si trasferì otto miglia vicino a Milano, dove si unì colle
genti venete e sforzesche. Poscia andò ad accamparsi sotto Pavia,
cominciando con gran flagello di artiglierie a diroccar le mura di
quella città, che dal suddetto conte di Belgioioso valorosamente veniva
difesa. Vasta breccia era fatta, e i miseri Pavesi si raccomandavano
al conte che non li lasciasse esposti alla crudeltà de' Franzesi.
Il conte, che voleva tirare il più in lungo che potesse la resa, gli
andava confortando; e quando poi s'accorse che i nemici s'allestivano
per venire all'assalto, spedì nel dì 4 d'ottobre uffiziali al Lautrec
per capitolare la resa. Mentre se ne stendevano le condizioni,
ecco che gl'inferociti soldati, mal sofferendo di vedersi torre di
bocca la preda, tanto i Guasconi dall'una parte, che gli Svizzeri
dall'altra, seguitati appresso dai Tedeschi ed italiani, furiosamente
per le rovine della breccia entrarono nella sfortunata città con tal
rabbia, che in meno d'un'ora uccisero più di due mila persone tra
soldati e terrazzani: spettacolo orrido e miserando. Poi tutta la
città fu saccomanata, fatti prigioni tutti i benestanti, e costretti
con esorbitanti taglie a riscattarsi. Niun rispetto s'ebbe a' luoghi
sacri, e le donne rimasero vittima della libidine di que' diavoli,
a riserva di quelle che prima si erano rifuggite ne' monisteri delle
sacre vergini, ai quali, per cura di alcuni capitani, non fu inferita
molestia. Ecco le terribili conseguenze delle guerre d'allora.
Bruciarono ancora i Guasconi un'intera contrada, e peggio avrebbero
fatto, se il Lautrec, mosso a compassione, non avesse costretto
l'esercito tutto ad uscire della desolata città di Pavia. Non restava
più se non Milano e Como da sottomettere, e il duca di Milano e il
legato veneto, quasi colle ginocchia in terra, si raccomandarono al
Lautrec, perchè seguitasse l'impresa, mostrando la facilità di vederne
presto il fine. Ma perchè era venuto al campo il _cardinal Cibò_ per
sollecitare il Lautrec alla liberazione del papa, tuttavia tenuto
sotto buona guardia dagli Spagnuoli, a tali istanze si arrendè esso
Lautrec. Licenziati gli Svizzeri, che ricusarono di andare a Roma,
s'avviò a Piacenza, dove si fermò, per trattar lega con _Alfonso duca_
di Ferrara, e con _Federigo marchese di Mantova_. Si ridusse dunque a
Ferrara il cardinale suddetto con tutti i plenipotenziarii della lega,
per muovere il duca, il quale, tratto dall'ossequio che professava
all'imperadore, e dall'antecedente suo impegno, ripugnava ad unirsi
coi di lui nemici. Tuttavia, per le minaccie a lui fatte che gli
si scaricherebbe addosso tutto l'esercito franzese, entrò anch'egli
nella stessa lega con condizioni molto onorevoli, una delle quali fu
che il _re Cristianissimo_ darebbe in moglie a _donno Ercole_ di lui
primogenito _Renea di Francia_, figlia del _re Lodovico XII_, e cognata
del medesimo re Francesco. Furono anche promesse molte cose a nome del
papa, ma niuna d'esse gli fu poi mantenuta. Lo strumento di essa lega,
stipulato nel dì 15 di novembre fu da me dato alla luce[408]. Nel dì
7 di dicembre anche Federigo Gonzaga marchese di Mantova sottoscrisse
la medesima lega come apparisce dall'atto pubblico, rapportato dal
Du-Mont[409]. Allontanato che fu da Milano il _Lautrec, Antonio da
Leva_, che poco stimava l'esercito veneto e sforzesco, uscito di
Milano, costrinse nel dì 28 d'ottobre Biagrasso alla resa, dove erano
cinquecento fanti; e sopraggiunto _Giano da Campofregoso_ col soccorso,
gli diede una rotta, con acquistar le di lui artiglierie. Queste
poi, nell'essere condotte a Milano, gli furono tolte dal _conte di
Gaiazzo_, giovane ferocissimo, passato nel dì innanzi al servigio de'
Veneziani. Biagrasso fu poscia ricuperato dai Franzesi. Riuscì ancora
a _Filippo Torniello_, per ordine d'esso Leva, d'entrar nel castello di
Novara, che tuttavia si tenea per l'imperadore, e con cinquecento fanti
italiani sotto il suo comando di cacciar dalla città lo smilzo presidio
ivi lasciato dal duca di Milano.

Torniamo ora agli affari di Roma. Per compimento delle miserie e
della rovina di quella afflittissima città, già dicemmo esservi
sopraggiunta la peste, che ogni dì facea strage grande di soldati
e di Romani. Essendo entrata anche in castello Sant'Angelo nel mese
d'agosto, il papa e i cardinali, quivi racchiusi e posti in sì gran
pericolo, cominciarono con grande istanza a pregar i capitani cesarei
di aver loro misericordia. Perciò, se dice il vero l'Anonimo Padovano,
ottennero nel dì 15 del suddetto mese d'essere condotti in Belvedere,
dove furono posti di guardia mille Spagnuoli. Il resto di quell'inumano
esercito, per salvarsi dal contagio, si slargò ad Otricoli, Terni,
Narni, Spoleti ed altri luoghi, a molti de' quali, dopo averne esatte
grandissime taglie, diedero anche il sacco. Perchè la rocca di Spoleti
fece resistenza, la presero per forza, e misero a fil di spada quel
presidio. Seguirono poi varii piccioli fatti, e spezialmente su quel
di Terni, fra essi e l'esercito collegato, che s'era ridotto di qua da
Perugia città, a cui in questi tempi toccò una burrasca. Perciocchè
entratovi una notte con aiuto d'essi collegati _Orazio Baglione_, vi
uccise _Gentile Baglione_, già messovi dal papa, con altri di quella
stessa famiglia e de' suoi aderenti. A molte case fu dato il sacco, e
il popolo arse e spianò da' fondamenti il palazzo del suddetto Gentile,
restando poi signore di Perugia il medesimo Orazio. Anche in Siena
fu gran sollevazione del popolo contra dei nobili, circa trenta de'
quali rimasero uccisi. Vi accorse da Spoleti il _principe d'Oranges_,
quetò il tumulto, e lasciò ivi di guardia mille fanti. Mentre queste
cose succedeano, _papa Clemente_ coi tredici cardinali continuava a
star come prigione, e a cercar le vie di riacquistare la libertà,
senza poterle trovare. Il danaro pattuito non compariva, e sempre
s'incontravano nuovi ostacoli ne' negoziati, perchè l'Augusto _Carlo
V _mostrava ben voglia e zelo per la sua liberazione, ma con esigere
cauzioni che il papa non fosse da lì innanzi contra di lui. Intanto
il Lautrec, dopo tante belle parole d'essere inviato in aiuto di lui,
facea un passo innanzi e due indietro, perchè avvisato che si trattava
alla gagliarda di pace fra l'imperadore e il suo re. Finalmente essendo
morto il _vicerè Lanoia_, e subentrato nel governo di Napoli _Ugo di
Moncada_, questi fu chiamato a Roma, per trattare della liberazion del
pontefice. Con esso Moncada si unirono _Girolamo Morone_ e il _cardinal
Pompeo Colonna_, segretamente guadagnati dal papa; e tanto si operò,
che fu stabilito l'accordo nel dì ultimo d'ottobre, con obbligarsi
il papa di non essere contrario a Cesare per le cose di Milano e di
Napoli, e di pagare allora e poi in varie rate un'immensa quantità di
danaro. Per supplire al presente bisogno si ridusse _Clemente VII_
a crear per danari alcuni cardinali (al che in addietro non s'era
mai voluto indurre), persone, dice il Guicciardini, la maggior parte
indegne di tanto onore. Inoltre, concedè nel regno di Napoli decime e
facoltà di alienar beni di chiesa, e diede per ostaggi due cardinali.
Era stabilito il dì 9 di dicembre per uscir di castello, dove il
Guicciardini dice ch'egli era, e non già in Belvedere. Ma Clemente,
diffidando sempre degli Spagnuoli, la notte precedente, travestito da
mercatante o da ortolano, se ne uscì, e raccolto in Prati da _Luigi
Gonzaga_, fu condotto sino a Montefiascone, e poscia ad Orvieto, senza
che neppur uno de' cardinali l'accompagnasse, e con tal meschinità, che
non era da meno de' pontefici de' primi tempi, che viveano senza pompa,
esposti ogni dì alle scuri degli Augusti pagani. E così passò l'anno
presente: anno degno d'indelebil memoria per l'infame sacco di Roma,
per la prigionia del papa, per tante desolazioni di guerra e saccheggi,
e per altri innumerabili malanni che unitamente si scaricarono sopra
quasi tutta l'Italia, in maniera tale che veramente fu creduto non
essersi mai veduto un cumulo di tanti mali in Italia, dacchè nacque
il mondo. Perciochè, oltre ai suddetti mali la peste infierì in
Napoli, Roma, Firenze ed altri luoghi. I fiumi, usciti per le copiose
pioggie dai lor letti, inondarono le campagne; e queste, anche senza
essere oppresse dai fiumi, per le suddette soverchie pioggie, o per
altre naturali cagioni, diedero un miserabile raccolto universalmente
per l'Italia. Il perchè, secondo l'attestato dell'Anonimo Padovano,
mancavano di vita i poveri, per non aver di che vivere e per non trovar
chi loro ne desse. Per tutte le città, dic'egli, castella e ville si
vedeano infiniti poveri con tutte le lor famiglie andar mendicando,
e gridando misericordia e sovvenimento. Più non si potea andare per
le chiese, piazze e strade: tanto era il numero de' poveri con volti
macilenti, squallidi, e tali, che avrebbono mosse a pietà le pietre.
E la notte per le strade s'udivano sì orrende voci ed urli, che
spaventavano ogni persona. E intanto nulla mancava a tante ciurme di
soldati desolatori delle contrade italiane; e l'immenso danaro di Roma
andava ad ingrassare soldati eretici, o gente piena di ogni vizio e
priva di religione.


NOTE:

[405] Raynaldus, Annal. Eccles.

[406] Sansovino, Storia. Johannes Coclaeus contra Lutherum. Storie
Sanesi. Guicciardino ed altri.

[407] Panciroli, Histor. Regiens. MS.

[408] Antichità Estensi. Par. 2.

[409] Du-Mont, Corps Diplomat.




    Anno di CRISTO MDXXVIII. Indizione I.

    CLEMENTE VII papa 6.
    CARLO V imperadore 10.


Dacchè fu giunto in luogo di libertà, cioè in Orvieto il _pontefice
Clemente_, non tardò il _duca d'Urbino_ cogli altri uffiziali
dell'esercito della lega a portarsi colà, per seco rallegrarsi e per
tirarlo nella lega stabilita con tante potenze dai suoi cardinali. Il
trovarono irresoluto, e per quanto dicessero, nol poterono muovere a
prendere partito alcuno. Così avesse egli fatto ne' tempi precedenti.
Verso la metà poi di gennaio inviò il _vescovo sipontino_ a Venezia
a fare istanza a quel Senato che restituissero Ravenna e Cervia, e
pagassero cento mila ducati d'oro per sale occupato in Cervia, con
altre domande che il fecero conoscere mal soddisfatto di quella
repubblica. Non mancarono scuse a' Veneziani per non effettuar
prontamente ciò che il pontefice desiderava, mettendo anch'essi in
campo le tante somme di danaro da loro impiegate per procurargli
la libertà; e poi mandarono _Gasparo Contarino_, uomo di singolar
prudenza, a significar meglio le loro intenzioni al papa stesso.
S'era fermato non poco tempo il _Lautrec_ in Parma e Piacenza, dalle
quali città ricavò circa quaranta mila ducati d'oro. Venne a Reggio,
dove intese la liberazion seguita di papa Clemente. Passò anche a
Bologna, e prese ivi un lungo riposo, sull'espettazione sempre che si
potesse conchiuder pace fra il _re Francesco I_ e l'_imperador Carlo
V_. Ma, scioltosi in nulla ogni trattato, gli oratori di Francia e
d'Inghilterra nel dì 25 di gennaio nella città di Burgos in Ispagna
intimarono la guerra ad esso Augusto; e tanto essi che quei de'
_Veneziani, Fiorentini_ e _duca di Milano_ presero congedo da quella
corte, senza poter non di meno ottenerlo, perchè ritenuti contro il
diritto delle genti. Ora il Lautrec certificato di questo, si mosse
coll'esercito suo alla volta del regno di Napoli, e non volendo passar
l'Apennino, s'inviò per la via della Marca colà. Fu creduto che in
tutto l'esercito de' collegati fossero sessanta mila soldati. Si può
detrarne un terzo. Ed è poi spropositata cosa il dirsi da Odorico
Rinaldi che vi si contassero ottanta mila fanti e venti mila cavalli.
Nel dì 10 di febbraio giunto al fiume Tronto, che divide il regno di
Napoli dagli Stati della Chiesa, senza impedimento alcuno lo passò, ed
espugnata per forza Civitella, terra assai ricca e popolata, ne permise
il sacco a' suoi soldati: iniquo costume, tante volte da noi veduto
praticato dalla milizia di que' tempi, per rallegrare e maggiormente
animare alle imprese quella gente che si picca di esercitare il
più onorato mestier del mondo, quando a pruova di fatti erano tanti
ladri ed assassini. Teramo e Giulia Nuova si arrenderono a _Pietro
Navarro_, e coll'aiuto della parte angioina anche la grossa e potente
città dell'Aquila venne in poter de' Franzesi, e parimente Celano,
Montefiore, e, in una parola tutto l'Abbruzzo ultra. Il che non so se
sia vero, mentre s'ha da altri che essa città si ribellò sul fine di
quest'anno agl'imperiali.

Forse si sarebbe volto il Lautrec verso la capitale del regno, se non
avesse inteso che s'era finalmente, cioè nel dì 17 di febbrio, mossa
da Roma l'armata imperiale sotto il _principe d'Oranges_, la quale il
Guicciardini e l'Anonimo Padovano fanno ascendere a dodici in tredici
mila Tedeschi, Spagnuoli ed Italiani. Ma costoro non s'erano voluti
partire di là, se non tiravano tutte le lor paghe; e convenne che il
papa sborsasse, oltre al già pattuito contante, anche venti mila ducati
d'oro. Uscita che fu quella mala gente fuori della desolata città
di Roma, v'entrò _Napoleone Orsino_ abbate di Farfa con altri suoi
consorti, che un'impresa veramente gloriosa vi fecero, con ammazzar
quanti Spagnuoli e Tedeschi erano restati ivi malati. In questo mentre
il Lautrec s'impadronì della città di Chieti, capitale dell'Abbruzzo
citra, e poi di Sermona e d'altre terre; e mandò anche gente a mettersi
in possesso della importante dogana di Foggia e di Nocera. Essendo
venuto verso Troia l'esercito imperiale, anche il Lautrec s'inviò
all'incontro d'esso nel dì 12 di marzo, aspettando continuamente che
seco s'andassero ad unire le genti del _marchese di Saluzzo_, de'
_Veneziani_ e de' _Fiorentini_. Parevano disposte amendue le armate
a far giornata; ma nulla di questo avvenne. Spedito dal Lautrec
Pietro Navarro a Melfi, città presidiata da secento soldati e copiosa
quantità di villani, la prese per forza, la saccheggiò, con uccisione
di circa tre mila persone. Questo acquisto si tirò dietro l'altro di
Barletta, di Trani, e delle terre circostanti, e parimente della rocca
di Venosa e di Ascoli. Secondo l'Anonimo Padovano, fu anche presa
in questi tempi dai Franzesi Manfredonia, città opulenta e di molto
popolo, e messa a sacco, con ricavarne un grosso bottino. La stessa
crudeltà, per attestato del medesimo storico, fu esercitata nella
presa di Troia. Così venne in lor potere la maggior parte della Puglia
e alquanto della Calabria, a riserva di Otranto, Brindisi ed altri
luoghi forti. Sì fatti progressi cagion furono che il vicerè don _Ugo
di Moncada_ si ritirasse colle sue genti sotto le mura di Napoli, dopo
aver presidiata Gaeta con due mila fanti. Nè qui si fermò la fortuna
de' Franzesi. Anche Capoa, Nola, la Cerra, Aversa e il circonvicino
paese si sottomisero alla lor potenza. Nel qual tempo parimente la
flotta de' Veneziani s'impossessò di Trani e di Monopoli, con disegno
di conquistar anche Otranto, Brindisi e Putignano, terre tutte che,
secondo i patti, aveano da toccare alla repubblica veneta. Sul fine di
aprile andò poi il Lautrec ad accamparsi sotto Napoli.

Non erano intanto minori i guai della Lombardia. Perciocchè, non
bastando la fame, la peste e la guerra a desolare ed affliggere
gl'infelici popoli, insorse una febbre pestilenziale, differente dalla
peste, e chiamata _mal mazzucco_, pel cui empito ed ardore, molti
divenendo furiosi, si andavano a gittar giù dalle finestre, oppure ne'
pozzi e ne' fiumi, senza che i medici vi trovassero rimedio alcuno.
Durò questo flagello, a cui tenne poi dietro la peste, più di un anno,
e morirono per l'Italia infinite persone. Nella sola città di Padova
quattro mila tra nobili ed ignobili furono portati alla sepoltura.
Corse lo stesso malore per le città di Vicenza, Verona, Ferrara,
Mantova ed altre. Ma niuna delle città fu da paragonare per conto delle
miserie alla nobilissima città di Milano. Tante insopportabili angherie
avea posto in addietro _Antonio da Leva_, governatore imperiale, a quel
popolo, per poterne spremere danari da dar le paghe ai soldati (giacchè
un soldo non colava da Spagna), con obbligar anche gli abitanti,
privi di vitto per loro, ad alimentar le milizie, che moltissimi
d'essi per disperazione se n'erano fuggiti, abbandonando tutto. Perciò
quella doviziosa e sì popolata città, che da tanti secoli fu l'onore
dell'Insubria, sembrava oramai uno scheletro di città, essendo nata
l'erba per quasi tutte le strade e piazze; stando aperto notte e dì il
più delle botteghe senza le usate merci; vuote senza numero le case e i
palagi; i templi stessi privi d'ogni ornamento, e i monisteri ridotti
a pochi miserabili religiosi, che non poteano reggere alle continue
insolenze delle affamate truppe. La maggior parte poi del territorio
fra Adda e Ticino, e tante grosse terre e ville, parte abbruciate,
parte abbandonate dagli abitatori, senza trovarsi in alcuni luoghi
nè uomini, nè bestie, e senza più coltivarsi que' fertili terreni,
divenuti perciò un continuato bosco. E tanto più era disperata quella
parte di popolo che restava in Milano, perchè i collegati, stando in
Lodi ed altri siti, impedivano il passaggio dei viveri all'afflitta
città. Queste son le glorie de' principi, che senza aver danaro si
mettono a far guerre; e, per soddisfare alla mal nata ambizione, nulla
curano la total rovina degli infelici popoli e paesi suoi, non che
degli altrui. Dove si andassero i tanti tesori che venivano allora
dalle Indie Occidentali alla corte di Spagna, io non vel so dire. In
questi tempi _Gian-Giacomo de Medici_ castellano di Musso andò verso
il fine d'aprile a mettere il campo al castello di Lecco, secondato
dai Veneziani. Arrivò colà spedito da Milano _Filippo Torniello_,
che il fece ritirar con poco garbo. Ma l'astuto castellano trattò
da lì innanzi per via di lettere con Girolamo Morone, divenuto gran
consigliere anche del _principe di Oranges_; e questi indusse non meno
esso principe che Antonio da Leva ad investirlo di Lecco, acciocchè
da lì innanzi, abbandonato il servigio della lega, servisse colle sue
forze all'imperadore. Ciò fu eseguito; ed egli tosto inviò a Milano una
gran copia di grano, che fu di mirabil soccorso alle necessità di que'
soldati ed abitanti.

Era noto all'_imperator Carlo_ il bisogno e pericolo dello Stato di
Milano, e più quello del regno di Napoli. Perciò, fatto raunare in
Germania un corpo di quattordici mila Tedeschi sotto il comando di
_Arrigo duca di Brunsvich_, principe di molta sperienza ed autorità
nella disciplina militare, lo spedì per via di Trento verso Italia.
Corse per questo in Verona, e Vicenza e Padova tanto terrore, che i
popoli coi lor bestiami e col loro meglio fuggirono ai luoghi forti,
come se avessero alle spalle i nemici. Non potendo quell'armata
passare per la Chiusa, voltatasi per la valle di Caurino, circa il dì
8 di maggio pervenne alla riviera di Garda, dove cominciò a imporre
taglie, e a bruciar ville. Dopo aver presa Peschiera, si diede a
saccheggiar il Bresciano e Bergamasco, con immensi danni e bruciamenti
di quelle contrade. Verso il fine d'esso mese avendo _Antonio da
Leva_ intelligenza con alcuni capi di squadre de' Veneziani che erano
in Pavia, uria mattina, secondo il concerto, spinse la cavalleria
spagnuola entro quella città per una porta ch'era senza guardia. Ai
cavalli tenne dietro la fanteria, e presero la piazza. Fecero ben
testa e gran battaglia i cavalli leggieri veneti, ma con restar infine
svaligiati, e i loro condottieri prigioni. Con questa facilità il
Leva ricuperò una città che tanto tempo, fatiche e sangue era costata
alla lega per acquistarla. E giacchè fra il Ticino e l'Adda altro non
restava che Lodi, occupato dagli Sforzeschi, persuase esso Leva al duca
di Brunsvich di espugnar quella città, prima di passare al soccorso di
Napoli. Colà dunque si dirizzarono con tutte le lor forze, e dacchè le
batterie ebbero rovinata gran quantità di muro, passarono all'assalto.
Ma furono così ben ricevuti da _Giam-Paolo Sforza_ governatore
della città, che non vi tornarono la seconda volta. Si applicarono
perciò a vincer colla fame la città, mal provveduta di viveri, e a
tale estremità la ridussero, che, se durava alquanto più l'assedio,
conveniva a que' di dentro di cedere. Ma eccoti entrare nell'esercito
cesareo il mal mazzucco, ossia febbre pestilenziale, che in men di
otto giorni si trovarono morti più di due mila soldati, ed altrettanti
ammalati. Bastò questo spettacolo, perchè la lor gente cominciasse,
senza poterla ritenere, a fuggir verso Lamagna: laonde fu costretto
il resto di quella sì diminuita armata a ritirarsi a Marignano, da
dove poi anche il duca suddetto si partì, prendendo la via di Como e
di Germania, massimamente perchè vi concorse il consiglio di Antonio
da Leva, a cui non piaceva di aver compagni nel governo. Dopo questi
fatti essendosi ingrossati in Lombardia i Franzesi per l'arrivo di
dodici mila Svizzeri e mille lancie, il _signor di San Polo_ comandante
d'essi, e il _duca d'Urbino_ generale de' Veneziani deliberarono di
tentar l'acquisto di Pavia, dove stavano in guardia due mila fanti
sotto _Pietro da Birago_ e _Pietro Bottigella_. Nel dì 9 di settembre
si accamparono, e si diedero a bersagliarne le mura. Fatta ivi colle
bombarde sufficiente breccia, nel dì 19 d'esso mese per forza d'armi
e con grande uccisione sboccarono nella città, e misero a sacco quel
poco che vi era restato negli antecedenti saccheggi. Il castello si
arrendè fra poco con oneste condizioni per quel presidio. Crebbero
perciò i guai di Milano. Spedì bensì quel popolo disavventurato alcuni
de' nobili primarii in Ispagna, per rappresentare all'_imperador
Carlo V_ le tante loro miserie; ma altro non ne riportarono che buone
parole o promesse di pace. E perciocchè Antonio da Leva, loro perpetuo
sanguisuga, dopo aver torchiato cotanto le lor borse, non trovava più
verso a pagar le truppe, gli fu suggerita una diabolica invenzione:
cioè di proibir, sotto pena della confiscazion de' beni, che niun
potesse tener farina e far pane in casa. Poscia, affittata la rigorosa
gabella del pane, ne ricavò tanto danaro, che diede le paghe alla sua
gente.

Fra l'armata del Lautrec, accampato sotto Napoli, e gl'imperiali
chiusi in essa città, seguivano intanto continue scaramuccie. Accadde
che verso il fine d'aprile quattro grosse navi cariche di frumenti
e d'altre provvissioni da bocca venivano a Napoli per soccorso di
quella gran città. _Andrea Doria_ capitano delle galee di Francia
diede ad esse la caccia; ma non potendole sottomettere per mancanza
di soldati, mandò _Filippino Doria_ a chiedere aiuto al Lautrec, il
quale gli spedì immantinente mille de' suoi migliori fanti. Anche il
_vicerè Moncada_, conoscendo l'importanza di quelle navi, e il loro
pericolo, in cinque galee entrò egli stesso con mille e cinquecento
fanti, e col fiore dei suoi uffiziali, senza saper cosa alcuna del
soccorso inviato dal Lautrec. Si attaccò nel dì 28 del mese suddetto
in mare una fiera battaglia che per gran tempo fu dubbiosa; ma infine
restò la vittoria ai due valorosi Doria. Vi perderono la vita lo stesso
_vicerè, Cesare Feramosca_ ossia _Fiera Mosca, Jaches di Altamura_,
con altri assaissimi; e rimasero prigioni _il marchese del Vasto,
Ascanio e Camillo Colonnesi, il principe di Salerno_, ed altri molti
capitani e gentiluomini. Una sola galea degl'imperiali si salvò; le
navi cariche vennero poi tutte in potere d'Andrea Doria, colpo che
quanto fu di dolore ai difensori di Napoli, altrettanto rallegrò
l'esercito della lega. Comuni allora furono i pronostici che Napoli
non si potrebbe sostenere. Non mi fermerò io a narrar gli altri
avvenimenti dell'assedio di quella gran città, e della guerra che nel
medesimo tempo si fece per tutto il regno, con essere applicati anche
i Veneziani a ridurre in lor potere Otranto, Brindisi ed altre terre
marittime. A me basterà di dire che la peste era in Napoli; e questa si
comunicò al campo de' Franzesi, ossia della lega, per cui terminarono
il corso di loro vita il _nunzio del papa_ e _Luigi Pisano_ legato
veneto con altri signori. Cadde per la sua ostinazione in quell'assedio
dipoi malato anche il _Lautrec_, e finì di vivere nel dì 15 di agosto,
con restare il comando al _marchese di Saluzzo_. Era perciò in gran
confusione quell'armata, con declinare ogni di più per la mortalità
della gente. Al che s'aggiunse un altro non lieve disastro, perchè
Andrea Doria destinato a guardar il mare, affinchè non entrassero
viveri in Napoli, essendo terminata la sua ferma col re Cristianissimo,
passò al servigio dell'imperadore: avvenimento che sconcertò forte i
disegni e le speranze de' capitani franzesi. Il perchè dal marchese
di Saluzzo verso il fine d'agosto fu presa la risoluzione di levar
il campo per ritirarsi ad Aversa. Ma gl'imperiali che stavano
all'erta, usciti di Napoli, con tanto furore piombarono addosso
alla retroguardia, che la misero in rotta, e fecero prigione _Pietro
Navarro_ con altri. Il che inteso dal popolo d'Aversa, diede all'armi,
e, chiuse le porte, tagliò a pezzi quanti Franzesi v'erano prima
entrati. Così l'Anonimo Padovano, il qual soggiunse che, sopraggiunto
il grosso degl'imperiali, seguì un combattimento colla rotta de'
collegati, i capitani de' quali per la maggior parte rimasero prigioni,
e fra gli altri lo stesso _marchese di Saluzzo_, che poi morì; ed avere
i villani fatto gran macello di quella gente sbandata in vendetta delle
molte offese e ruberie lor fatte in addietro. Ma il Guicciardini scrive
che, chiusa quella parte de' collegati in Aversa, per non veder maniera
di difendersi, andò il _conte Guido Rangone_ a parlare _col principe di
Oranges_; e mentre capitolava, con avere accordato che tutti i capitani
restassero prigioni, e i soldati se ne andassero senza armi, bandiere
e cavalli, entrarono improvvisamente i cesarei in Aversa, e diedero
un terribil sacco all'infelice città. Per questo il Rangone pretese
di non essere prigione, e fu poi rilasciato dal marchese del Vasto,
dappoichè questi fu ritornato in libertà. Ecco dove andò a terminare lo
sforzo dell'armata della lega contra di Napoli dopo tanti progressi,
dopo tante apparenze di conquistare tutto quel regno, nel quale non
per questo cessarono le turbolenze e i guai. Perocchè _Renzo da Ceri_
con alcuni degli Orsini si fortificarono in Barletta, e i Veneziani
sotto la condotta di _Cacciadiavoli Contarino_ occupavano varii luoghi
in Puglia e Calabria, con essere tornati quasi tutti gli altri alla
divozione di Cesare. Ma il _principe d'Oranges_, sì per mostrare
severità, come per cavar danari da pagar le sue milizie, non tardò a
far processi e confischi contra di que' baroni che in tal congiuntura
si erano mostrati aderenti a' Franzesi. Fece inoltre decapitare nella
pubblica piazza di Napoli alquanti di que' nobili. Gli altri fuggirono,
o si riscattarono con grossi pagamenti di danaro, trattando di ciò con
quel gran faccendiere di _Girolamo Morone_, a cui in ricompensa delle
sue fatiche donato fu il ducato di Boviano.

Mutazioni parimente nel presente anno seguirono in Genova. Già dicemmo
che il valoroso _Andrea Doria_ era passato al servigio dell'imperadore,
avendo abbandonato quel di Francia, ossia perchè non corressero le
paghe promesse, o perchè il re Cristianissimo non mostrasse di lui
quella stima che meritava; o piuttosto perchè esso re volesse in sua
mano il _marchese del Vasto, Ascanio Colonna_, ed altri da lui fatti
prigioni, a' quali s'era esso Doria obbligato di restituire la libertà,
pagata che a lui fosse la taglia. Fu inoltre creduto che l'amor della
patria, signoreggiata allora dai Franzesi, e il desiderio di stabilir
ivi in più convenevol grado la sua famiglia, il movesse ad abbracciare
il partito di Carlo V, il quale per maneggio del Vasto non mancò di
accordargli delle vantaggiose condizioni. Ora Andrea Doria, avendo
ottenuta da esso Cesare la facoltà di rimettere Genova in libertà,
e sapendo che in essa città, per ragion della peste, erano pochi
soldati, nè si facea l'occorrente guardia; nel dì 12 di settembre
presentatosi al porto, giacchè se n'erano ritirate le galee di Francia,
animosamente v'entrò con soli cinquecento fanti: il che bastò perchè
il popolo si sollevasse gridando: _Libertà_, e _Teodoro Trivulzio_
regio governatore si ritirasse nel castelletto, che fu immediatamente
assediato. Mandarono appresso i Genovesi gran gente ad assediar Savona,
che i Franzesi aveano staccata dalla suggezion di Genova: il che
appunto più d'ogni altro motivo gli avea renduti odiosi ai Genovesi. A
nulla servì l'avere il Trivulzio fatte istanze per soccorso al _signor
di San Paolo_ e al _duca di Urbino_. Vi fu bene spedito un corpo di
gente, ma non sufficiente al bisogno, ed anche troppo tardi; laonde
sul fine di settembre non men Savona che il castelletto si arrenderono
ad essi Genovesi, i quali non perderono tempo a rendere inutile il
porto di Savona con empierlo di sassi, e spianavano da' fondamenti il
castelletto. Per avere il Doria restituita la libertà alla sua patria,
gran gloria a lui ne venne, confessando gli scrittori genovesi ch'egli
avrebbe potuto, se avesse voluto, farsene signore. Col tempo poi parve
che quel popolo dimenticasse sì fatto benefizio. Fu ivi stabilito un
saggio governo; e per togliere le divisioni e fazioni tra' nobili
e popolari, che tanto aveano afflitta quella nobilissima città, a
ventotto delle più chiare ed illustri famiglie (escluse l'Adorna e
la Fregosa) si aggregarono le altre, che erano ammesse agli onori e
magistrati: dal che è poi venuto che ivi sieno tanti Doria, Spinola,
Grimaldi, Fieschi, ec. Mandarono bensì dopo qualche tempo i Franzesi
segretamente alcune schiere d'armati per sorprendere Andrea Doria,
abitante nel suo bel palazzo fuori di Genova; ma egli per la porta
di dietro in una barchetta si salvò. Scaricossi la vendetta solamente
sopra quel palazzo, che fu posto a sacco.

Per confessione ancora del Guicciardini, _papa Clemente VII_, poco
avendo profittato de' flagelli a lui mandati da Dio, dacchè fu in
libertà, avea ripigliate le sue astuzie e cupidità. Ricuperò egli
Imola e Rimini. Partito poscia da Orvieto, fermossi qualche giorno
in Viterbo, ed indi se ne andò a Roma, dove pubblicò rigorosi bandi,
chiamando chiunque era fuggito, affinchè tornassero ad abitarvi. E
perciocchè l'odio suo contra di _Alfonso_ duca di Ferrara, invece
di rallentarsi, era cresciuto, in quest'anno ancora ricorse alle
insidie per torgli le sue terre, e per fare anche di peggio, se gli
fosse potuto riuscire. In Reggio si scoprì un maneggio di _Girolamo
Pio_, governatore di quella città pel duca, col _vescovo di Casale_
commissario dell'armi del papa in Parma e Piacenza, coll'accordo già
fatto d'introdurre in quella città presidio pontificio[410]. Dal conte
Albertino Boschetti fu scoperta la trama, e convinto il reo, perdè la
testa. Venne appresso un altro tentativo, fatto da _Uberto Gambara_,
gran manipolatore di sì belle azioni, per sorprendere con ducento
cavalli ed altrettanti archibugieri il duca nel dover egli passare da
Modena a Ferrara. Per accidente non si partì egli nel dì destinato:
il che servì a scoprire le tese reti, che restarono senza la preda.
Scoperta fu anche un'altra congiura ordita dal medesimo Gambara per
far uccidere il duca di Ferrara, che si trovava allora malmenata
dalla peste. Di questo procedere disonorato e contro il precedente
accordo fece far molte doglianze Alfonso al pontefice, il quale si
scusò col dire che nulla sapea di quelle mene; ma nol persuase al
pubblico, e tanto meno dappoichè niun risentimento ne fece coi suoi
ministri. Era ito nel precedente anno _don Ercole_, primogenito d'esso
duca, con copioso accompagnamento a Parigi, per isposare _Renea_,
figlia di _Lodovico XII_ re di Francia, e sorella della già defunta
_Claudia regina_, moglie del _re Francesco I_. Con somma magnificenza
furono celebrate quelle nozze; e la regal principessa col consorte,
dichiarato duca di Sciartres e Montargis, e visconte di Caen, Follese
e Baiusa, giunse a Reggio, poscia a Modena nel dì 12 di novembre, e
di là passata a Ferrara, vi fece la sua solenne entrata nell'ultimo
d'esso mese. Delle suntuosissime feste fatte in tale occasione in
Modena, e più in Ferrara, è da vedere il Faustini[411], e ne ho parlato
anch'io altrove[412]. Secondo l'Anonimo Padovano, _furono fatte tante
allegrezze, ch'è meglio tacere, che dirne poco_. Ma che è questo
in comparazione di tante calamità e sciagure di fame, di peste e di
guerra, che inondarono tutte le altre provincie d'Italia nell'anno
presente?


NOTE:

[410] Anonimo Padov. Panciroli, Histor. Regiens. MS. Vita di Alfonso
MSSta. Guicciard., Istor. MS. di Ferrara. Varchi, Istor.




    Anno di CRISTO MDXXIX. Indizione II.

    CLEMENTE VII papa 7.
    CARLO V imperadore 11.


Sul principio di quest'anno fu preso da una breve, ma pericolosa,
malattia _papa Clemente_, nel qual tempo, cioè a dì 10 di gennaio,
creò cardinale _Ippolito_ figlio naturale di _Giuliano de Medici_;
e, come è l'uso in simili casi, corse anche la voce di sua morte a
Firenze, voce accolta con giubilo interno ed esterno di quasi tutti
que' cittadini, consapevoli del di lui sdegno contra di loro, e della
sua voglia di vendicarsi. Ma riuscì al pontefice di superar quel brutto
golfo, con ritornar presto ai suoi soliti giri politici, trattando
nel medesimo tempo coll'imperadore e col re di Francia, intento a
cavar donde potesse maggiori vantaggi. A non lievi agitazioni era
tuttavia sottoposto il regno di Napoli, perchè la città dell'Aquila
s'era ribellata a Cesare; Barletta la teneva _Renzo da Ceri_ per li
Franzesi; Trani, Putignano e Monopoli erano in man de' Veneziani; e
il monte di Sant'Angelo, Nardò e Castro tuttavia ubbidivano ad essi
Franzesi. Accostandosi la primavera, spedì il _principe d'Oranges_
contro l'Aquila _Alfonso marchese del Vasto_, già rimesso in libertà,
che durò poca fatica a ricuperarla, e a far pagare ben caro a tutto
quel popolo i delitti di pochi, avendogli messa una taglia di cento
mila ducati d'oro. Andò poscia il marchese nel mese di marzo a mettere
il campo a Monopoli. Così valorosamente difesero i Veneziani quella
terra, ch'egli con grave danno de' suoi fu obbligato sul fine di
maggio a ritirarsi. Altre azioni di guerra furono poi fatte in quelle
contrade colla desolazion della Puglia. Fra le altre terre di que'
contorni Molfetta, presa da Cacciadiavoli Contarino, restò messa
a sacco, e sì barbaramente maltrattata ed arsa, che di peggio non
avrebbe fatto un crudelissimo nemico della fede di Cristo. Certamente
se il re di Francia avesse voluto o potuto applicarvi, avrebbe tenuto
in grandi imbrogli quel regno. Ma egli, oltre all'aver in piedi un
trattato di pace coll'imperatore, si trovava affaccendato in affari
più importanti di caccie e d'amori. Per conto della Lombardia, ivi
con più caldo seguitava la guerra. Sul fine del precedente anno erano
giunti presso Genova (perchè nella città non furono ammessi) due mila
Spagnuoli, tutti mal in ordine, senza scarpe in piedi, senza calzoni,
gente bruttissima ed orridissima a vederla, ma che per altro portava
seco la bravura: pregio che tuttavia ritien quella nazione. Tentò il
_signor di San Polo_ general dei Franzesi d'impedir l'unione di costoro
con _Antonio da Leva_; ma il _conte Lodovico di Barbiano_, spedito a
riceverli, seppe sì destramente condurli, che felicemente arrivarono a
Milano. Per disgrazia di quel popolo, battuto da tante tribolazioni,
aveano costoro nome di soldati, ma si trovarono eccellenti ladri;
perchè di notte e di dì per le porte, per le finestre, per li tetti
entravano nelle case, ne asportavano quel poco ch'era rimasto ai poveri
Milanesi; e ciò perchè modo di pagarli non appariva, ed essi erano
spogliati di ogni bene: con somma vergogna di un imperadore re di
Spagna, che nulla pensava a pagar le sue genti, e sapea le incredibili
miserie de' Milanesi, nè provvedeva.

Impadronironsi i Franzesi circa questi tempi di Novara, ma non del
castello, siccome ancora di Vigevano, Sant'Angelo, Mortara ed altri
luoghi. Tenuto fu nel mese di maggio un gran consiglio dal suddetto
San Polo coi capitani veneti e sforzeschi, per far l'assedio di
Milano. Trovossi alle rassegne che non v'erano sufficienti forze,
e però fu risoluto di prendere, se si potea, colla fame quella gran
città. Postossi il San Polo a Biagrasso, il _duca d'Urbino_ generale
dei Veneziani coi suoi e con parte delle genti sforzesche a Cassano:
daddove colle scorrerie infestavano tutto il paese, acciocchè
vettovaglia non entrasse in Milano. Intanto il San Polo, ossia che
gli venisse di Francia l'ordine, o ch'egli concepisse quel disegno,
determinò di passar colle sue milizie a Genova, con isperanza di poter
ricuperare quella città, giacchè _Andrea Doria_ colle sue galee era
stato chiamato dall'imperadore in Ispagna. A questo fine passò egli a
Landriano, e, mandata innanzi la vanguardia, nel dì 21 di giugno prese
riposo in quel luogo. Avvisato della divisione dei Franzesi _Antonio
da Leva_, dopo aver animati i suoi colla sicurezza della vittoria,
sull'imbrunir della notte li mosse incamiciati a quella volta,
facendosi egli portare in una sedia da quattro uomini, per essere
storpio e rovinato dalla podagra. Con silenzio e senza suono alcuno di
trombe o tamburi arrivò quella seguente mattina addosso ai Franzesi,
che fecero ben per qualche tempo resistenza, e massimamente due mila
Italiani comandati da _Gian-Girolamo da Castiglione_ e dal _conte
Claudio Rangone_. Ma infine diedero tutti a gambe. Restò prigione lo
stesso signor di San Polo, ferito in due luoghi, coi suddetti Rangone e
Castiglione ed altri capi d'importanza, e furono presi molti cavalli,
carriaggi ed artiglierie. Il _conte Guido Rangone_, che tanto prima
s'era messo al servigio del re di Francia, nè si trovò al conflitto,
perchè mandato innanzi colla vanguardia, si salvò, riducendosi a Parma
ed indi a Lodi. Così scrive il Guicciardini. Abbiamo, all'incontro,
dal Varchi ch'esso conte Guido, giovane di grandissima espettazione,
dopo aver guadagnato più ferite nel viso, animosamente menando le
mani, restò prigione. Invece di Guido verisimilmente il Varchi volle
dir Claudio. Tornossene il vittorioso esercito imperiale tutto carico
di bottino e di gloria a Milano. Fu poi mandato _Filippo Torniello_
con trecento fanti a ricuperar Novara: il che egli felicemente eseguì,
entrato che fu nel castello, con iscacciarne il presidio franzese.
Gli occorse nondimeno un accidente curioso, che mentre egli cacciava
fuori della città i nemici, un capo di squadra ch'era nel castello,
sciolti i prigioni, con essi ribellò il medesimo castello. Fu nondimeno
fatta loro tanta paura colle artiglierie, che lo renderono, e fu
loro permesso di andarsene, siccome gli avea promesso il Torniello.
Studiossi ancora in varie maniere Antonio da Leva di fare sloggiare dal
suo accampamento il duca d'Urbino; ma non gli venne mai fatto; siccome
neppure d'impedire che i Veneziani e i Sforzeschi di tanto in tanto
facessero delle scorrerie fino alle porte dell'infelice e desolata
città di Milano.

La declinazione intanto in Italia dei Franzesi quella fu che fece
determinare il papa ad unirsi coll'Augusto, preponderando nel di
lui cuore alla memoria dei patiti affronti la sete specialmente
di vendicarsi de' Fiorentini: al che si conosceva più a proposito
la potenza crescente di Cesare, che la troppo sminuita del re
Cristianissimo. Perciò nel dì 29 di giugno dell'anno presente[413] fu
conchiusa in Barcellona una lega fra esso _pontefice_ e _l'imperadore_,
con cui questi si obbligò di rimettere in Firenze nella primiera sua
grandezza la casa de Medici; di dare _Margherita d'Austria_ sua figlia
naturale ad _Alessandro_, creduto figliuolo naturale di _Lorenzo de
Medici_ e di una schiava per nome Anna, benchè il Segni scriva che
altri avessero avuto commercio con quella vil donna: siccome ancora
di rimettere il papa in possesso di Modena, Reggio e Rubiera, senza
pregiudizio delle ragioni del romano imperio, e di Cervia e Ravenna
occupate da' Veneziani. Nè questo bastò. Promise ancora Carlo V di
assistere Clemente VII a spogliar la casa d'Este del ducato di Ferrara,
sotto l'iniquo pretesto di fellonia e ribellione del duca Alfonso.
Le altre particolarità d'essa lega le tralascio, bastando solamente
aggiugnere che gli affari del ducato di Milano e di _Francesco
Sforza_ restarono come prima dubbiosi e pendenti più dalla volontà
dell'imperadore che dalle decisioni della giustizia. Bolliva più che
mai in cuore del _re Francesco I_ il desiderio di liberare i suoi
figli, lasciati per ostaggio in mano del suddetto Augusto. Una spinta
ancora gli diede la già detta confederazione di esso pontefice. Però
anch'egli nel dì 5 di agosto di quest'anno s'indusse a stabilire
in Cambrai un accordo assai svantaggioso con esso imperadore: cioè
per riavere i figli, si obbligò di pagare allo stesso Augusto due
milioni di scudi d'oro del sole. Fece anche una cessione di quanto
egli possedeva nello Stato di Milano e nel regno di Napoli, e dei
diritti della corona di Francia sopra la Fiandra ed Artesia, con
altre condizioni che all'assunto mio non sta l'esprimerle. Di queste
paci crederà taluno che l'Italia allora avesse da esultare, come se
dopo tante tempeste fosse giunto il sospirato tempo sereno. Ma non fu
così. Perciocchè durata tuttavia la discordia fra Cesare e i Veneziani
uniti col duca di Milano; e il papa non tardò molto a far muovere,
secondo gli ordini dell'imperadore, il _principe d'Oranges_ contra dei
Fiorentini. Arrivò questo signore a dì 19 d'agosto a Terni, e s'inoltrò
poi a Spello, menando seco, per quanto scrive l'Anonimo Padovano,
otto mila fanti fra tedeschi e spagnuoli, co' quali s'unirono dieci
mila fanti assoldati dal pontefice sotto valorosi capitani. S'era ne'
mesi innanzi ritirato dal servigio del papa _Malatesta Baglione_, con
passare a quel de' Fiorentini, e impossessarsi della città di Perugia
sua patria. Mise anche presidio in Macerata, Montefalco ed Assisi.
Prima di passar oltre, il principe d'Oranges avea preso que' luoghi,
e dato il sacco a Spello. Indi si applicò a trattare col Baglione per
isnidarlo da Perugia. Capitolò egli infatti nel dì 9 di settembre che
fossero salvi i suoi beni, e che potesse ritirarsi sul Fiorentino
colle genti sue, e colle altre a lui date da' Fiorentini stessi.
Andò poscia il principe a Cortona, che gli si rendè a patti. Passò
a Castiglione Aretino; e mentre que' cittadini trattavano la resa, i
suoi soldati entrati nella terra la misero tutta a sacco. Ritiratisi
poi vergognosamente i Fiorentini da Arezzo, quella città fece buon
accordo con gl'imperiali. Circa il fine di ottobre giunse l'Oranges ad
accamparsi in vicinanza di Firenze.

Benchè si possa perdonar molto all'amore della libertà, che in popoli
avvezzi ad essa suol essere un mirabil incentivo ad arrischiar tutto e
a sofferir tutto per difenderla: pure sembra che non convenisse alla
prudenza de' Fiorentini, tanto inferiori di forze, quello ostinarsi
cotanto contro le pretensioni del papa, spalleggiato dall'armi
cesaree. Quali fossero gl'interni disegni di lui, niuno nè può rendere
conto. Certo è ch'esso pontefice nell'esterno, cioè nelle sue parole,
altra intenzione non mostrava[414], se non che tornassero i Medici
nel medesimo stato di onore e di balìa che godevano prima d'essere
licenziati o cacciati nel tempo della sua prigionia, salva restando la
libertà al popolo; se pur sembrava libertà in addietro quel dipendere
il principal governo dal volere dei Medici. Per attestato del Segni,
erano assai ragionevoli le condizioni proposte da _papa Clemente_. Ma
prevalendo nel loro consiglio il mal animo di molti contro la casa
de Medici, e la sconsigliata temerità d'altri lor pari, benchè si
trovassero abbandonati dal re di Francia, e si vedessero venir contro
tante forze del pontefice e dell'imperadore, non vollero dar orecchio
a trattato alcuno di concordia, sperando nel benefizio del tempo che
potea produrre favorevoli accidenti. Imbarcatosi intanto l'_Augusto
Carlo_ in Barcellona sulla capitana di _Andrea Doria_, con ventotto
galee, sessanta barche e molti altri navigli, su' quali conduceva
sei mila fanti e mille cavalli, sbarcò felicemente a Genova nel dì 12
d'agosto, dove ricevette immensi onori da quel popolo. Presentatisi
davanti a lui gli ambasciatori de' Fiorentini, altro non ne riportarono
che un amorevol consiglio di ricorrere al papa e di seco acconciarsi.
Spedirono dunque a Roma, ma senza sufficiente mandato, lusingandosi
che nel papa l'amor della patria non fosse spento dal troppo amore de'
suoi, e ch'egli non volesse infine la lor perdizione. Sicchè tutto si
dispose per la difesa della città e libertà, avendo eglino presi al
loro soldo tredici mila fanti e secento cavalli, che poi ai fatti erano
molto meno. Trattava fra questo tempo il papa la pace fra _Cesare_ e i
_Veneziani_ e il _duca di Milano_, che, conoscente de' suoi pericoli,
anch'egli facea maneggi coll'imperadore. Volea _Carlo V _in sue mani
Alessandria e Pavia, e fu proposto di metterle in deposito in quelle
del papa. Ossia che all'imperadore non piacesse il ripiego, o che
lo stesso duca ricalcitrasse, furono spedite le milizie ultimamente
arrivate di Spagna ad Alessandria, città che non fece resistenza alle
lor forze. Partitosi dipoi l'imperadore nel dì 30 d'agosto da Genova,
arrivò a Piacenza, dove comparve _Antonio da Leva_ ad informarlo dei
correnti affari, e fu risoluto di far l'assedio di Pavia. Gran danni
intanto e progressi facea il sultano dei Turchi Solimano in Ungheria,
con essere giunto fino a mettere l'assedio a Vienna, città che fu
mirabilmente difesa. Pure quasichè meritassero le cose d'Italia più
stima che i tentativi del nemico comune, si andò facendo in Trento una
massa di dodici mila fanti tedeschi, e di mille e cinquecento cavalli
borgognoni (il Guicciardini li fa assai meno) per calare in Lombardia:
il che diede non poca apprensione a' Veneziani, e li costrinse ad
assicurar le loro città con gagliardi presidii. Calarono infatti
costoro verso il fine di agosto, e giunti a Peschiera, cominciarono
a recar gravissimi danni al territorio veneto. Il _duca d'Urbino_
con grossa banda di genti di arme li andava tenendo stretti il più
che potea. Intanto costò poca fatica ad Antonio da Leva il ricuperar
Pavia, perchè Annibale Piccinardo, senza aspettar colpo di batteria od
assalto, premendogli più di salvar la sua roba che la città, s'accomodò
presto a renderla.

Uno de' principali motivi dell'_Augusto Carlo_ di venire in Italia era,
per quanto egli poi dimostrò, quello di rimettere la pace dappertutto.
Minore nondimeno non fu quello di ricevere dalle mani del romano
pontefice le corone ferrea ed imperiale: il che, come dirò, seguì poi
non già in Milano o in Monza, nè in Roma, come sempre si usò ne' secoli
addietro, ma bensì in Bologna. A questa illustre città, specialmente
per cooperare alla pace suddetta, ma non universale, perchè bramoso di
soggiogar Firenze, passò _papa Clemente_ sul fine d'ottobre, accolto
con gran magnificenza del popolo; e prese alloggio nel pubblico palazzo
del legato e degli anziani. Si mosse anche da Piacenza l'_imperadore_
per venire colà. Conosceva ben egli quanto indebita fosse la passion
del pontefice contra di _Alfonso duca_ di Ferrara. Tuttavia, per
gl'impegni seco presi, si credette in obbligo di mostrar l'animo alieno
da questo principe. Se vero è ciò che ha il Guicciardini, avendogli il
duca spediti ambasciatori, allorchè la maestà sua arrivò in Italia, non
li volle ricevere; ma per pratiche fatte, gli accolse dipoi. Pensava
ancora di prendere la strada di Mantova, affine di non passare per
Reggio e Modena, città del duca; ma cotanto si adoperò Alfonso, che
esso Augusto mutò parere. Ai confini di Reggio se gli presentò davanti
con tutta umiltà il duca, ed ebbe poi l'onore di cavalcare al suo
fianco per tutto il viaggio, con informarlo di quanto occorreva pel
sistema d'Italia e per li suoi interessi: con che non solo confermò,
ma accrebbe nell'animo dell'Augusto sovrano la stima e il concetto
di principe egualmente valoroso che saggio. Nel dì primo di novembre
entrò lo imperadore in Modena, e nel dì 5 di esso mese in Bologna,
dove con grandioso apparato e pompa fu introdotto da quel popolo; e
nel medesimo palazzo dove era il pontefice, anch'egli fu alloggiato,
affinchè con facilità potessero trattar insieme de' pubblici e de'
privati affari. Questo sontuoso ingresso di Cesare in Bologna si
truova esattamente descritto dall'Anonimo Padovano; ma all'istituto
mio non convien dirne di più. Cominciaronsi dunque fra questi due
primi luminari della cristianità stretti e quotidiani colloquii, per
dar sesto alle turbolenze che da tanto tempo desolavano l'Italia. Per
_Francesco Maria Sforza_ duca di Milano, sì malconcio di salute, che
appena si reggeva in piedi, fece il papa quanti buoni uffizii potè,
e, fattolo venire a Bologna nel dì 22 di novembre, con tal fortuna
maneggiò i di lui affari, che l'accordò col magnanimo imperadore nel
dì 23 di dicembre. Fu dunque convenuto che coll'investitura imperiale
resterebbe il duca signore dello Stato di Milano, con obbligarsi, in
isconto delle spese fatte, di pagare a Cesare in un anno quattrocento
mila ducati d'oro, ed altri cinquecento mila in dieci anni avvenire,
restando in mano di esso Augusto il castello di Milano e Como, da
restituirsi al duca come fossero fatti i pagamenti del primo anno.
Nondimeno Pavia fu assegnata ad _Antonio da Leva_, da godere sua vita
natural durante. Grande allegrezza avrebbono fatto i popoli dello
smunto ducato di Milano per tal concordia, che pareva il fine de' loro
immensi guai, se il duca, per mettere insieme tanto oro, non fosse
stato costretto a maggiormente affliggerli con gravissimi taglioni ed
imposte. Avvenne in questi tempi che l'esercito cesareo, già ridottosi
in Ghiaradadda, e intento a divorar quelle terre, per non saper come
vivere, appena intese o trattarsi o conchiuso l'accomodamento delle
differenze del duca coll'imperadore, che, alzate le bandiere, volò
alla volta di Milano, con intimare a quel popolo, che se in termine
di quindici dì non soddisfaceva per le paghe loro da tanto tempo
dovute, saccheggierebbero la città, e farebbono prigion ciascheduno,
e che intanto si somministrassero loro gli alimenti. Rimasero di sasso
gl'infelici Milanesi a queste minaccie, arrivate in tempo che speravano
di respirare. Contuttociò, mostrando di fare ogni sforzo per raunar
danaro, spedirono nel medesimo tempo i loro oratori all'imperadore,
esponendogli le lor miserie, e il pericolo che lor soprastava. Provvide
egli immantenente al disordine, coll'inviar gli Spagnuoli e i Tedeschi
ad unirsi coll'esercito di Toscana, e facendo cassare il resto di
quelle truppe, cosicchè nello Stato di Milano non rimasero se non i
soldati di presidio nelle fortezze.

Similmente si concordarono, per non poter di meno, anche i _Veneziani_
coll'imperadore, con obbligo di restituire a lui tutte le terre da loro
occupate nel regno di Napoli, e al pontefice Ravenna e Cervia; siccome
ancora di pagare ad esso augusto per vecchie e nuove ragioni trecento
mila ducati d'oro in varie rate, con altri patti che non importa di
riferire. Nè si dee tacere che sul fine di novembre giunto a Bologna
anche _Federigo marchese di Mantova_ con nobile accompagnamento, fu
molto ben veduto ed accarezzato dall'Augusto Carlo. Nel presente anno
terminò l'Anonimo Padovano la sua Cronica, che manuscritta si conserva
presso di me, nel cui fine sono le seguenti parole: _Qui finiscono i
ragionamenti domestici delle guerre d'Italia, cominciando dall'anno
1508 fino al 1529, esposti e narrati da chi s'è trovato presente al
più delle sopradette faccende_. Fu ad inchinare eziandio il pontefice
e l'imperadore, _Francesco Maria duca_ d'Urbino; e in considerazione
de' Veneziani, dei quali era generale, ricevè buona accoglienza. Era
allora la città, per altro assai grande, di Bologna sì piena di gran
signori e di nobiltà forestiera, che sembrava una fiera continua,
e si faceva alle pugna per ritrovare albergo. Gran solennità ivi fu
fatta nel giorno del Natale del Signore, avendo i Bolognesi fabbricato
un mirabil ponte di legno, per cui dal palazzo discese tutta quella
gran corte alla basilica di San Petronio. Stabilissi poi nel dì 25 di
dicembre una lega perpetua[415] per la sicurezza della tranquillità
d'Italia fra _papa Clemente VII, l'imperador Carlo V, Ferdinando re
d Ungheria, la repubblica di Venezia_ e il _duca di Milano_, in cui
furono ancora compresi il _duca di Savoia_, i _marchesi di Monferrato_
e di _Mantova_, e lasciato luogo al _duca di Ferrara_ di entrarvi,
quando seguisse accordo fra il papa, l'imperadore e lui. Ma di questa
tranquillità non godeva Firenze assediata, o piuttosto bloccata,
dall'esercito imperiale e pontifizio, che, secondo l'uso delle guerre,
infiniti danni inferiva a quel distretto. Maggiormente poi crebbero i
guai in quelle contrade, dacchè il pontefice, fattosi principalmente
promotor della pace in Lombardia, acciocchè l'Augusto Carlo potesse
con più vigore continuar la guerra contra di Firenze patria sua,
ottenne che dallo stato di Milano passassero in Toscana circa otto mila
cesarei, con venticinque pezzi d'artiglieria. Colà dunque si ridusse
tutto il furor delle armi con quell'esito che diremo all'anno seguente.


NOTE:

[411] Faustino, Storia di Ferrara.

[412] Antichità Estensi, Par. II.

[413] Du-Mont, Corp. Diplomat.

[414] Nardi. Guicciardini. Varchi. Segni.

[415] Du-Mont, Corp. Diplomat.




    Anno di CRISTO MDXXX. Indizione III.

    CLEMENTE VII papa 8.
    CARLO V imperadore 12.


Anche nel gennaio e febbraio dell'anno presente continuò _papa
Clemente_ coll'_imperadore_ il suo soggiorno in Bologna, perchè la
vicinanza sua e dell'Augusto monarca desse maggior calore all'impresa
dell'assediata città di Firenze. Trovavansi i Fiorentini molto
angustiati dalle armi nemiche, e ciò non ostante risoluti di difendere
la lor libertà sino agli ultimi estremi. Inviati a Bologna i loro
ambasciatori per tentare se potesse riuscir qualche accordo, non
ottennero udienza dall'imperadore; e stando saldo il pontefice in
volere ristabilita la maggioranza ed autorità precedente della casa
de Medici in quella repubblica, al che abborriva troppo il presente
governo di Firenze, se ne tornarono come erano venuti[416]. E
perciocchè donno _Ercole d'Este_ principe di Ferrara, da lor preso per
generale, non potè, a cagion delle minaccie del papa, andare in persona
ad esercitar quella carica, non lasciò per questo d'inviarvi in sua
vece il _conte Ercole Rangone_ colle sue milizie, da cui furono poi
fatte molte azioni di valore. Nel dì 19 di gennaio diedero i Fiorentini
il bastone del generalato a _Malatesta Baglione_, che avea fatto
non pochi brogli per ottenerlo. Era già formato il concerto che la
coronazione desiderata da Carlo V si avesse a fare, secondo il rito, in
Roma, e già era stabilita l'andata colà tanto di lui che del papa. Anzi
si erano incamminati a questo fine colà, per disporre le cose, alcuni
cardinali e prelati. Ma essendo supravvenuti dalla Germania gagliardi
impulsi da _Ferdinando re d'Ungheria_, fratello dell'imperadore, che
aspirava ad essere re de' Romani, e per altri urgenti bisogni di quelle
parti, l'Augusto Carlo fece istanza di ricevere in Bologna le due
corone: al che condiscese il papa. Nel giorno dunque 22 di febbraio
nella cappella del palazzo pontifizio ricevette esso imperadore dalle
mani del pontefice la corona ferrea, in segno d'essere re del regno
longobardico ossia italico. Vien descritta essa corona, portata colà
da Monza, non men dal Giovio che dal maestro delle cerimonie del papa
presso il Rinaldi[417], per un cerchio d'oro, largo più di cinque dita,
con una lamina di ferro nel di dentro, per tenerla, a mio credere,
forte, senza che alcuno sognasse allora quel ferro essere un chiodo
della Passion del Signore, convertito e spianato in quella lamina. Nè
alcun d'essi scrive, che si mostrasse alcun segno di venerazione a
quella corona, come cento anni dopo immaginò il Ripamonti nella sua
Storia di Milano. Poscia nella festa di San Mattia, a dì 24 d'esso
mese, giorno in cui Carlo V era nato, e in cui fu fatto prigione sotto
Pavia _Francesco I_ re di Francia, si celebrò la solenne funzione
nel vasto tempio di san Petronio della coronazion dell'imperadore,
e v'intervennero fra gli altri _Bonifazio marchese di Monferrato,
Francesco Maria della Rovere duca_ d'Urbino, ed uno de' principi di
Baviera. Ma sopra gli altri fu distinto ed onorato _Carlo III duca
di Savoia_, venuto apposta con grandioso corteggio, per attestare
all'augusto monarca suo cognato l'ossequio ed amor suo. Dal prelodato
maestro di cerimonie e da altri si vede descritta la coronazione
suddetta, e massimamente da fra Paolo carmelitano, che vi era presente,
e che ne' suoi Annali MSti la dipigne come cosa veramente magnifica.
Eppure, secondo il Guicciardini, fatta fu con concorso grande, ma
con picciola pompa e spesa: dopo la quale niun'altra più ne ha veduto
l'Italia, giacchè gl'imperadori si sono messi in possesso di usar senza
di essa il titolo e l'autorità degli Augusti. Solamente accadde in
quella gran funzione che due braccia del ponte sopraccennato, per cui
si andava dal palazzo a San Petronio, appena passato l'imperadore si
ruppero colla morte di molti della plebe. Nel dì 2 di marzo[418] arrivò
a Ferrara _Beatrice duchessa_ di Savoia, che passava a Bologna per
visitar l'imperadore suo cognato, dal quale ricevè dipoi molte finezze
ed onori.

Avea desiderato _Alfonso duca_ di Ferrara d'intervenire anch'egli
alla solennità della coronazione; ma non si potè piegare la testa
cocciuta di _papa Clemente_ a permetterlo. Tuttavia, perchè premea
forte all'augusto Carlo di non lasciar viva la discordia del pontefice
con quel principe suo vassallo, affinchè questa non turbasse la quiete
d'Italia, ricusò di partir da Bologna senza avervi provveduto. Vi fu
bisogno di tutta la sua pazienza per ismuovere il duro papa. Tanto
nondimeno fece, che nel dì 2 di marzo ottenne salvocondotto, acciocchè
il duca potesse venire a Bologna. Disputossi un pezzo intorno alle
indebite pretensioni del pontefice sopra Modena Reggio, Rubiera e
Cotignola. Finalmente nel dì 21 marzo fu conchiuso che si rimettesse
all'imperadore il conoscere per compromesso le lor differenze, e che
intanto le stesse città e terre si mettessero in deposito in mano
di lui, ossia de' suoi ministri. A questo difficilmente condiscese
il duca, e massimamente perchè si volle compresa in esso compromesso
anche Ferrara. All'incontro, facilmente il papa vi si accordò, dacchè
nel trattato di Barcellona s'era Cesare obbligato di aiutare il papa a
ricuperar que' luoghi; ed inoltre segretamente convenne con lui che,
in caso di conoscere più forti le ragioni estensi, non pronunziasse
laudo alcuno, ma che lasciasse, come prima, imbrogliate le carte: il
che se facesse conoscere il papa amatore del giusto, non io, ma altri
lo deciderà. Furono eseguite le condizioni di quello accordo; dopo di
che l'Augusto Carlo si avviò per Modena alla volta di Mantova, dove fu
accolto con gran magnificenza dal _marchese Federigo Gonzaga_ signore
di quella città, il quale, in tal congiuntura, a dì 25 di marzo ottenne
per la prima volta il titolo di duca da quel benignissimo sovrano. Ed
allora fu che esso imperadore diede al duca Alfonso l'investitura di
Carpi, con ricavarne cento mila ducati d'oro, de' quali ne toccò subito
sessanta mila. Ventilata poi con ismisurati processi la controversia
fra il papa e il duca di Ferrara, e fatta ben esaminar dall'imperadore,
egli nel dì 21 di dicembre dell'anno presente, mentre era in Colonia,
proferì il suo laudo favorevole al duca Alfonso, ma con pubblicarlo
solamente nell'anno seguente 1531. Giunse a Ferrara nel dì ultimo di
settembre con due bucentori e trenta barche _Francesco Sforza duca_
di Milano, accompagnato dagli ambasciatori del papa, della Francia e
di Venezia; e solamente nel dì 19 di ottobre passò a Venezia, dove si
portò anche il duca di Ferrara per trattare dei comuni interessi.

Seguitava intanto con più fervore che mai la guerra in Toscana contro
Firenze. Non mancava gente che scusava e compativa _papa Clemente_,
autore di essa, per le troppe ingiurie, villanie e danni fatti da'
Fiorentini a lui e alla casa de Medici. Ma senza paragone più erano,
e soprattutto in Firenze, coloro che il maledicevano, per vederlo
sì accanito contro la propria patria, e cagione della desolazion di
tante terre e ville del distretto fiorentino, imputandogli a peccato
ed infamia l'impiegar tanti tesori della Chiesa romana per mantener
eserciti e manigoldi in rovina di tanti innocenti. E tanto maggiormente
ancora, perchè tenevano per ingiustissime le sue pretensioni, non
negando i Fiorentini di ricevere i Medici come cittadini: laddove
questi vi voleano comandar da signori; e l'averlo fatto in addietro,
siccome usurpazione, punto non serviva a giustificar la pretensione
dell'avvenire. Però il chiamavano un nuovo Giulio Cesare, e tiranno,
tanto più detestabile, perchè si serviva della religione, cioè delle
rendite della Chiesa, per soddisfare ai suoi privati mondani appetiti.
Ma siffatte mormorazioni nulla di più producevano che l'abbaiar de'
cani alla luna. Continuava il furor della guerra, lo spargimento del
sangue, la distruzion del paese; perciocchè se di grandi prodezze vi
fece l'armata pontificia ed imperiale, non con minore bravura per
dieci mesi si difesero e sostennero i Fiorentini, sempre sperando
che succedessero de' miracoli o de' casi impensati, o che, per
mancanza di paghe, si avessero a disciogliere le forze nemiche.
A me converrebbe empiere molte carte, se volessi riferir tutte le
scaramuccie e fatti d'armi succeduti in così lungo ed ostinato assedio.
Ma basterà solamente accennare che nel dì 2 d'agosto a Cavinana
seguì una fiera battaglia fra le genti de' Fiorentini comandate
da _Francesco Ferruccio_, valente condottier d'armi, e buona parte
dell'esercito cesareo, a cui intervenne il generale, cioè lo stesso
_principe d'Oranges_. La vittoria si dichiarò per gl'imperiali, e vi
rimasero estinti o sul campo, o di poi per le ferite, circa due mila e
cinquecento Fiorentini, fra' quali lo stesso Ferruccio, barbaramente
ucciso da _Fabrizio Maramaldo_ dopo la resa. Molto nondimeno costò
ai vincitori quel fatto, perchè anche lo stesso _Filiberto principe
d'Oranges_ lasciò ivi la vita per un colpo di archibusata, facendo quel
fine che toccò a tanti altri masnadieri intervenuti al lagrimevol sacco
di Roma. Ora questo svantaggioso fatto, la mancanza oramai divenuta
estrema delle vettovaglie, e il timore che la città restasse esposta
al sacco, misero il cervello a partito de' Fiorentini, concorrendovi
ancora le focose esortazioni di _Malatesta Baglione_ lor generale,
che si mostrò preso da compassione verso la pericolante città, ma
più verisimilmente spinto da segrete intelligenze con papa Clemente.
Videsi poscia che con licenza d'esso pontefice se ne tornò il Baglione
liberamente a Perugia sua patria a goder de' suoi beni patrimoniali,
per tacer d'altre ragioni rapportate dal Varchi. Spedirono dunque
i Fiorentini i loro ambasciatori a _don Ferrante Gonzaga_ fratello
del duca di Mantova, in cui dopo la morte dell'Oranges era caduto il
comando dell'esercito imperiale, e nel dì 12 d'agosto si conchiuse
l'accordo, rapportato da Jacopo Nardi, dal Varchi e da altri scrittori;
del quale altro non accennerò io, se non che fu rimesso allo imperadore
di regolar fra quattro mesi la forma del governo di Firenze, benchè
vi si dica ancora che tal regolamento avea da dipendere dal papa.
Obbligaronsi i Fiorentini di pagare all'armata cesarea ottanta mila
ducati d'oro, dopo avere spesi più milioni in questa guerra, e patite
incredibili desolazioni ne' loro Stati. Appresso fu formato in Firenze
un nuovo magistrato, tutto di parziali della casa de Medici, che poco
tardarono a far uscire di vita sei de' principali difensori della
libertà, e a confinare altri non pochi, e fecero disarmare il popolo.
Se ne andò anche Malatesta Baglione, ma con lasciar in Firenze il nome
di traditore; sopra che è da vedere il Varchi. Pagato che fu il danaro
pattuito, restò libero dal divoratore esercito quel sì maltrattato
paese, a riserva del presidio mandato a Firenze. Uscì poscia nel dì 28
d'ottobre di questo anno un solenne decreto dell'imperadore[419], in
cui dichiarò capo della repubblica fiorentina _Alessandro de Medici_
(a cui il papa avea comperato il titolo di duca della città di Penna),
e i di lui figli e discendenti, e, in mancanza di essi, uno della casa
de Medici. Stranamente si dolsero dipoi, ma in segreto, i Fiorentini di
siffatta decisione o investitura, come quella che chiaramente stabiliva
l'autorità cesarea sopra Firenze e sopra il suo Stato, che per tanti
anni addietro non era stata ivi esercitata nè riconosciuta. Ed ha ben
saputo prevalersene a' dì nostri la corte imperiale, per disporre a sua
voglia dell'ameno paese della Toscana. Questo bel servigio fece papa
Clemente VII alla patria sua; laonde sempre più si lagnò quel popolo
dell'avversa fortuna, costretto a fare il latino con tanti svantaggi
e danni, i quali per la maggior parte avrebbe risparmiato, se si fosse
indotto a farlo prima della guerra.

Quanto a _papa Clemente_, dappoichè fu partito da Bologna l'Augusto
Carlo, anch'egli nell'ultimo giorno di marzo si inviò alla volta
di Roma, dove pervenne nel dì 9 d'aprile. Per tutto il tempo che
durò l'assedio di Firenze, gran battaglia fecero nel di lui cuore
l'ansietà di vincere quella pugna, il timore che la lunghezza o altro
sconcerto guastasse l'impresa; oltre alle tante cure per somministrar
somme immense di danaro, e un batticuore continuo che Firenze presa
andasse a sacco. Gli sopravvenne poi un'incredibil gioia, allorchè
intese terminata con pacifico accordo la tragedia, e nella forma
ch'egli appunto sospirava. Poco nondimeno tardò a cangiar le sue
allegrie in una somma afflizione pel nuovo flagello che nel presente
anno si scaricò addosso alla tanto battuta città di Roma, che appena
cominciando a respirare dai gravissimi guai del sacco, si trovò
immersa in un'altra non minore sciagura. Era ito il pontefice a
diporto ad Ostia nell'autunno di quest'anno, quando eccoti aprirsi,
per così dire, le cateratte del cielo, e cadere per più giorni una
sì dirotta e continua pioggia, che i fiumi tutti in quelle parti, e
specialmente il Tevere, sopra modo gonfiati, traboccarono fuori dal
letto loro. A riserva di pochi luoghi, ne restò inondata tutta Roma,
e con tale altezza d'acqua, che assaissime persone ivi perderono la
vita, vi rovinarono molti pubblici e privati edifizii, s'empirono
di acqua tutti i sotterranei, tutti i fondachi e le botteghe, con
perdita d'innumerabili merci, vettovaglie e bestiami. Memoria non
v'era che tanti danni avesse mai recato l'escrescenza del Tevere,
sicchè fu creduta la gran perdita, che allora avvenne, non inferiore
alla precedente del sacco di Roma. Trovandosi allora, come dicemmo, il
papa in sito, dove non potea ricevere, per cagion di questo diluvio,
gli alimenti, prese il partito di ritirarsi a Roma; e con gran
pericolo suo e di tutta la sua corte cavalcando, sempre coll'acqua
alla pancia de' cavalli, pervenne alla città. Ma volendo passare al
palazzo pontifizio, trovò tutti i ponti o fracassati (fra i quali quel
di Sisto) oppure coperti d'acqua; nè parimenti restandogli maniera
di entrare in castello Sant'Angelo, fu necessitato a ricoverarsi a
monte Cavallo a Sant'Agata, finchè tornassero le acque al consueto lor
letto. Vi tornarono ben esse, ma il lezzo e puzzo lasciato in tanti
siti sotterranei, si tirò poi dietro una gran pestilenza, cioè mali
sopra mali. Poco nondimeno profittò di siffatti avvisi il pontefice,
e lasciando piagnere chi volea, continuò i suoi disegni politici pel
sempre maggiore ingrandimento e lustro di sua casa. Io non so come
questa fiera inondazione venga rapportata nel novembre dell'anno
seguente nella Storia del Segni. Sarà un errore di stampa. Il Surio,
fra Paolo carmelitano ed altri ne parlano all'anno presente. Il Varchi
la mette nei primi giorni d'ottobre, e con lui vanno d'accordo gli
Annali manuscritti di Ferrara. E tal notizia vien poi messa fuor di
dubbio dalle memorie in marmo esistenti in Roma, e riferite da Andrea
Vettorelli. Nè si dee omettere che nel marzo di quest'anno l'_Augusto
Carlo_ investì delle isole di Malta e del Gozo l'inclita religione
de' cavalieri gerosolimitani dello Spedale, dinanzi chiamati i
cavalieri di Rodi, e i quali ne presero il possesso, con formar ivi uno
inespugnabil baluardo in difesa del nome cristiano contra de' Turchi
e Mori. Lo strumento imperiale si vede dato in Castelfranco nel dì 24
di marzo. Come ciò sia, lascerò che altri lo insegni, potendosi di qui
argomentare che Cesare in quel giorno, e non già nel dì 22, si movesse
da Bologna. Ma il dì 22 è assai specificato nel Diario riferito dal
Rinaldi, e nel dì 25 l'imperadore si trovava in Mantova. Anche gli
Annali manuscritti di Ferrara ci assicurano ch'egli si partì da Bologna
nel dì 22 di marzo.


NOTE:

[416] Guicciardini. Nardi. Varchi. Segni. Ammirati. Giovio. Paulus de
Clericis, in Annal. MSS.

[417] Raynaldus, Annal. Eccl.

[418] Annali MSti di Ferrara.

[419] Du-Mont, Corps Diplomat.




    Anno di CRISTO MDXXXI. Indizione IV.

    CLEMENTE VII papa 9.
    CARLO V imperadore 13.


Malveduta era dai sovrani dell'Europa l'unione in _Carlo V_ della
dignità imperiale colla potente monarchia di Spagna. Oltracciò, i
Tedeschi, allorchè esso Augusto dimorava in Ispagna, mormoravano
per tanta di lui lontananza; e un'egual sinfonia s'udiva fra gli
Spagnuoli, quand'egli si tratteneva in Germania. Il perchè egli prese
la risoluzion di quetare in qualche maniera le gelosie e doglianze
altrui, col far conoscere non durevole l'unione di quelle due
monarchie. Adunque nel dì 5 di gennaio del presente anno in Colonia
col consenso degli elettori dichiarò re de' Romani _Ferdinando_ suo
fratello, re d'Ungheria e Boemia, il quale poscia nel dì 11 d'esso mese
fu solennemente coronato in Francoforte. Benchè avesse l'Augusto Carlo
proferito nell'anno precedente il suo laudo intorno alle differenze del
papa col duca di Ferrara, pure per varii riguardi, cioè per le segrete
mine dei ministri pontifizii, ne andò differendo la pubblicazione.
Seguì finalmente questa nel dì 21 d'aprile dell'anno presente, in cui
furono dichiarate nulle le pretensioni romane sopra Modena, Reggio e
Rubiera, terre chiaramente appartenenti al sacro romano imperio, e non
già porzioni dell'esarcato di Ravenna, come contro la chiara verità
allora si pretendeva; e ne fu confermato il dominio al duca Alfonso
suddetto. Venne anche obbligato il papa a dargli l'investitura del
ducato di Ferrara, come Stato spettante alla Chiesa romana. In esso
laudo essendo stato condannato il duca a pagare cento mila ducati
d'oro alla camera apostolica, non tardò egli a spedire a Roma i suoi
ministri coll'esibizion di danaro. Ma Clemente, a cui non dovea parer
giusto se non quello ch'era conforme a' suoi desiderii, non solamente
rifiutò quell'oro, ma neppure volle accettare il laudo. Troppo a lui
scottava il restar separate dallo Stato ecclesiastico le città di Parma
e Piacenza; e tanto più se fosse vero ch'egli meditasse di fare un dono
di tutte quelle città alla sua famiglia. Confessa il Giovio che per
tal cagione il papa, per altro gran simulatore, non sapea nascondere
il suo sdegno contro di Cesare, e che si andava lisciando la barba ora
coll'una, ora coll'altra mano, allorchè tornava in campo questo laudo,
assai mostrando la voglia di vendicarsene, quando avesse potuto. E
certamente da lì innanzi parve assai rivolto il suo cuore ai Franzesi,
con fare nondimeno tutto il possibile, perchè l'imperadore non
restituisse Modena al duca. Ma, informato esso Augusto come per parte
d'esso principe era stato soddisfatto al dovere coll'esibito pagamento,
nel dì 12 di ottobre fece rilasciare al duca Alfonso il possesso d'essa
città e di Reggio, con restar vive le amarezze dell'ostinato papa
contra di questo principe, il quale fu sempre da lì innanzi costretto a
star con somma vigilanza, e a tener buoni presidii, per guardarsi dalle
già sperimentate insidie de' ministri pontifizii.

Per attestato di Gasparo Hedione[420], avea nell'anno precedente
_Carlo III_ duca di Savoia, principe di gran senno e valore, assediata
la città di Ginevra, divenuta fin d'allora, e molto più poi, nido
di eresiarchi. Seco era copiosa nobiltà, e il vescovo di essa città,
che n'era stato cacciato. Sotto vi stette quasi un anno; ma essendo
venuti in soccorso dei Ginevrini i cantoni svizzeri di Berna,
Friburgo e Zurigo, fu necessitato esso duca a far pace. Per quanto
si ricava dal Rinaldi[421] all'anno presente, avea il papa conceduto
al prelodato duca Carlo per questo bisogno non solamente le decime
degli ecclesiastici, ma anche di potersi valere delle argenterie delle
chiese. Ed essendochè in quest'anno lo stesso principe era minacciato
di guerra dai cantoni eretici, s'interessò il papa alla difesa,
promettendogli soccorso di danaro, e scrivendo ai potentati cattolici,
per trarli in aiuto di lui. Il Guichenone, storico il più accreditato
della real casa di Savoia, lasciò nella penna sì fatti avvenimenti.
Già dicemmo che fra tanti pensieri di papa Clemente teneva il primato
quello dell'innalzamento e della sicurezza della sua famiglia. Al nuovo
ascendente di essa perchè potea pregiudicare la nimicizia dei Senesi,
operò egli colle forze degli Spagnuoli, che colà si introducesse un
governo favorevole alle sue voglie. Con ordini segreti ancora comandò
ai Fiorentini di mandare un'ambasceria in Fiandra, per supplicare
l'imperadore d'inviare al governo del loro Stato il _duca Alessandro de
Medici_, tuttavia dimorante in quella corte, e destinato genero d'esso
Augusto colla promessa di _Margherita_ sua figlia naturale, di età non
per anche nubile. Se di buona voglia il popolo fiorentino ubbidisse,
nol saprei dire. Furono benignamente bensì esauditi da quel monarca.
Venne dunque Alessandro, e nel dì 5 di luglio entrò in Firenze, accolto
coi festosi suoni delle bombarde, e andò a riposare nel palazzo de'
Medici. Seco era _Giovanni Antonio Mussetola_ ambasciatore cesareo, il
quale nel dì seguente nella gran sala sfoderò il decreto imperiale in
favor del duca Alessandro, con intonare all'assemblea de' magistrati,
che quanto di male non avea fatto nè facea l'invittissimo Carlo a
Firenze, e quanti privilegii lasciava al loro popolo, tutto doveano
riconoscere dal medesimo Alessandro, il quale aveva trovata tanta
grazia negli occhi dell'Augusto sovrano. Letta fu la dichiarazione
o diploma, ed accettata con giuramento da tutti, e successivamente
si fecero fuochi ed altri segni di giubilo per tutta la città. Ma
perciocchè tanto in esso diploma, quanto nella concione del Mussetola,
non s'udì mai il nome di libertà, per concerto fatto col papa, perciò
si guardavano l'un l'altro in volto i Fiorentini. Molti v'erano,
a' quali cadeano lagrime d'allegrezza, perchè scorgeano trovato un
ripiego, per quetare e frenar le discordie di quel popolo, stato
sempre involto in gare e sedizioni in addietro. Ma i più spargevano
lagrime di rabbia, al mirare in quel dì spenta la loro antica libertà.
Convenne poi nel seguente ottobre inviare oratori all'imperadore per
ringraziarlo dell'incomparabil dono loro fatto nel dare per capo alla
repubblica un sì singolar personaggio, come era il duca Alessandro.
Dove terminasse poi questo titolo di capo, lo vedremo all'anno
seguente. Era in questi tempi marchese di Monferrato _Bonifazio_ figlio
di _Guglielmo_, giovane di grande aspettazione, specialmente addestrato
in tutti le arti cavalleresche. Andando egli un giorno a caccia sopra
un generoso cavallo, a tutta carriera seguitava non so qual fiera.
Cadde il cavallo, e con tal empito balzò di sella l'infelice principe,
che si ruppe il collo, e restò morto sulla terra. Gran pianto fu
per questo fra i sudditi suoi, che lo amavano a dismisura. Dovette
scartabellar poco il conte Loschi, allorchè scrisse che questo principe
era morto nel 1518, correndo colla lancia all'incontro di un altro di
pari età sopra un feroce corsiero. Vivea allora _Gian-Giorgio_ suo zio
paterno, che portava l'abito ecclesiastico, godendo una pingue abbazia,
non so se di Bremide o di Lucedio. Rinunziò quel benefizio, ed assunse
il governo di Monferrato. Restavano tuttavia in quella nobilissima
famiglia due principesse figlie del _marchese Guglielmo_, e sorelle
del defunto Bonifazio, cioè _Margherita_ ed _Anna_. Tanti maneggi fece
_Federigo duca_ di Mantova, che gli riuscì in quest'anno di ottenere
in moglie la prima. Con gran solennità si celebrarono quelle nozze
in Casale di Sant'Evasio; maggiori poi furono le feste in Mantova,
allorchè vi comparve questa principessa, da cui quanto bene riportasse
la casa Gonzaga, non istaremo molto a vederlo.


NOTE:

[420] Hedione, nelle Giunte alla Storia del Sabellico.

[421] Raynaldus, Annal. Eccles.




    Anno di CRISTO MDXXXII. Indizione V.

    CLEMENTE VII papa 10.
    CARLO V imperadore 14.


Terribili movimenti di guerra furono nell'anno presente fuori d'Italia,
nè io mi fermerò a descriverli, siccome avventure non appartenenti
all'assunto mio. Solamente dunque accennerò che Solimano, gran sultano
de' Turchi, avea allestito un potentissimo esercito, per invadere il
resto dell'Ungheria, e vendicarsi dell'affronto sofferto, allorchè
fu obbligato a sciogliere l'assedio di Vienna. Fama correa ch'egli
conducesse in campo cinquecento mila combattenti. Di grandi iperboli
forma la fama, ed anche la storia, allorchè si tratta d'eserciti
barbarici. Carlo Augusto e Ferdinando suo fratello, re de' Romani,
d'Ungheria e di Boemia, raunarono anch'essi delle grandi forze per
opporsi ai Barbari di lui disegni. Per conto anche dell'Italia furono
colà spediti soccorsi. Fu chiamato per assumere il comando di quel
possente esercito _Antonio da Leva_, quel condottiere che, quantunque
sì mal concio per la podagra, tanti segni di prudenza militare avea
dato in Italia nelle precedenti guerre. Seco andò ancora il _conte
Guido Rangone_, già passato al servigio di Cesare, ed amendue si
applicarono a ben provveder di difesa la città di Vienna, minacciata
di nuovo dal tiranno d'Oriente. Dopo due giorni pervennero colà
_Gabriello Martinengo_ generale dell'artiglieria, _Alfonso marchese
del Vasto_ generale della fanteria, _Pietro Maria de' Rossi_ conte
di San Secondo, _Fabrizio Maramaldo, Filippo Torniello, Giam-Batista
Castaldo, Marzio e Pietro Colonnesi_, e finalmente _don Ferrante
Gonzaga_ generale della cavalleria leggera, con altri capitani,
conducendo tutti delle truppe spagnuole od italiane. Anche il _duca di
Ferrara_ vi mandò due compagnie di cavalli leggieri. Colà similmente
fu inviato dal papa _Ippolito cardinale de Medici_, giovane bizzarro,
più voglioso di comandare ad eserciti, che di portar la porpora,
con trecento archibusieri e molta nobiltà italiana. All'avviso di sì
florido apparato d'armi cristiane, Solimano, che s'era già inoltrato
perfino nelle attinenze dell'Austria, credette più sano consiglio non
solo il non procedere innanzi, ma il ritirarsi; e benchè seguissero
alcuni incontri, niun di essi fu di molto rilievo. Spettacolo non di
meno degno di gran compassione, fu lo avere il Barbaro condotti seco a
Belgrado circa trenta mila contadini ungheri in ischiavitù. Fu inviato
il prode _Andrea Doria_, ammiraglio imperiale, colla sua flotta in
Levante a danneggiare i Turchi, e gli riuscì di prendere a forza d'armi
le città di Corone e di Patrasso, e di spargere un gran terrore per
tutte quelle contrade. Cessata dunque la apprensione tanto in Germania
che in Italia delle minaccie turchesche, l'Augusto Carlo, ritenuti
solamente i necessarii presidii, licenziò le restanti milizie, e si
preparò per calar di nuovo in Italia.

Le mire di esso imperadore erano di tornare ad imbarcarsi a Genova,
per indi passare in Ispagna. Ma, non essendogli ignoto il mal animo
dei re di Francia e d'Inghilterra contra di lui, con aver eglino infin
trattato di muovergli guerra, allorchè speravano di vederlo impegnato
col Turco, propose per tempo un abboccamento con _papa Clemente_,
affin di stabilire una lega in Italia, capace di assicurare lo Stato
di Milano da ogni tentativo de' Franzesi. Allorchè giunse l'Augusto
monarca a Conegliano nel Friuli, fu a ricordargli l'ossequio suo
_Alfonso duca_ di Ferrara, accompagnato da ducento cavalli. Arrivò poi
la maestà sua nel dì 7 di novembre a Mantova, dove per molti giorni
si fermò, onorata con tornei, danze, caccie ed altri divertimenti dal
_duca Federigo_. Ivi creò poeta _Lodovico Ariosto_. Avea egli forse
bisogno di quella carta per esser tale? Circa questi tempi venne fatto
al pontefice d'insignorirsi con inganno della città d'Ancona. S'era
quel popolo da gran tempo sottratto all'ubbidienza da' papi, e si
reggeva a repubblica. Finse Clemente VII dei disegni di Solimano contra
di essa città, e indusse quella cittadinanza a fabbricare un forte
bastione alla porta di Sinigaglia. Ciò fatto, spedì loro avviso che
infallibilmente era per iscaricarsi addosso a loro un grosso nembo di
Turchi, e mandò ad essi in aiuto _Luigi Gonzaga_, detto Rodomonte, con
trecento fanti. Buonamente riceverono gli Anconitani questo soccorso.
Ma una notte il Gonzaga, impadronitosi della porta e del bastione,
introdusse altri capitani ed altra gente, di modo che fatti prigioni i
pubblici rettori, e tagliata la testa a sei di essi, tornò quella città
sotto il dominio della Chiesa romana. Furono poi spogliati dell'armi
que' cittadini, e il papa ordinò che si fabbricasse una fortezza
nel monte di San Ciriaco. Essendo giù calato in Italia l'imperadore,
secondo il concerto _papa Clemente_ nel dì 18 di novembre si mise in
viaggio alla volta di Bologna, dove arrivò nel dì 8 di dicembre. A
quella città giunse dipoi _Carlo V_, dopo essere stato a Modena, dove
dal duca di Ferrara avea ricevuto uno splendido trattamento. Seco era
_Alessandro de Medici_, ito già ad inchinarlo in Mantova. Il Panvinio,
che scrisse andato parimente il papa a visitar l'imperadore in Mantova,
non ben esaminò questa partita. Grande onore fu fatto a Cesare da'
Bolognesi e dalla corte del papa. Nel dì 19 del mese suddetto pervenne
per Po a Ferrara _Francesco Sforza_ duca di Milano insieme col duca
d'Albania, e dopo qualche giorno passò anch'egli a Bologna, per
intervenire ai negoziati che ivi si aveano a tenere, e si pubblicarono
solamente nell'anno seguente.

Quanto alle cose di Firenze, tuttochè quel popolo conoscesse come
estinto lo antico suo libero governo, pure fin qui se n'era conservata
qualche apparenza colla creazione de' magistrati. Ma il pontefice, che
volea fissare il chiodo alla grandezza e sicurezza della sua casa,
attese in quest'anno a stabilir sodamente il principato assoluto
del _duca Alessandro_ in quella città. Nè gli mancavano adulatori e
parziali, e di coloro eziandio che giudicavano con buona intenzione
essere ciò il meglio per un popolo sempre sedizioso e quasi diviso ne'
tempi addietro ed amante di novità. Fu dunque creato un magistrato, in
cui spezialmente ebbero autorità _Francesco Guicciardini_ lo storico
e _Braccio Valori_, bene informati de' voleri del papa; e questi
decretarono che da lì innanzi cessasse il nome della signoria, e che
Alessandro de Medici fosse fatto duca della repubblica, con autorità
piena, quanto si può dare ad un principe, per succedere in questo
grado anche i suoi figli e discendenti legittimi. E, mancando questi,
passasse il governo nella stirpe di Lorenzo di Pier Francesco de
Medici. Perciò nel dì primo di maggio ad Alessandro fu dato il grado
di signore, di duca e di assoluto principe, con pubblica solennità,
fra i viva del popolo e col rimbombo delle artiglierie, le quali senza
palle ferivano il cuore di chiunque deplorava la perdita dell'antica
libertà. Così fecero gli antichi Romani, allorchè la lor signoria passò
in mano di Cesare e d'Augusto; e, ad imitazion loro, anche i Fiorentini
si andarono accomodando al giogo imposto ad essi dall'altrui violenza.
Formò il duca Alessandro da lì innanzi una guardia di mille soldati per
sua sicurezza. Fu anche disegnata una fortezza per tenere in freno quel
popolo, a cui già erano state tolte le armi. Per attestato del Giovio,
immaginò più d'uno che se i _Veneziani_ avessero voluto congiungere
la loro armata navale, consistente in sessanta galee, con quella di
_Andrea Doria_, composta di quarantotto galee e di trentacinque navi
da trasporto, sarebbe stato agevole non solo il rompere la flotta
turchesca, in cui si contavano settanta galee mal provvedute di milizie
e di attrezzi, ma anche il conquistare la città di Costantinopoli.
E ciò perchè il Doria, oltre alle sopraddette conquiste, s'era anche
impadronito delle fortezze dei Dardanelli, e Solimano avea lasciata
Costantinopoli spogliata di ogni presidio. Ma costa pur poco il far dei
castelli in aria. I Veneziani, molto ben persuasi che i giuramenti e la
fede si debbono mantenere anche agl'infedeli e barbari stessi, stettero
saldi in voler osservare i capitoli della pace tanti anni prima
stabilita col Turco.

Dacchè saltò fuori l'eresia di Lutero, che aprì il varco a tante altre
eresie nel Settentrione, con uno scisma il più deplorabile che mai
abbia patito la Chiesa di Dio, tutti i buoni cominciarono a desiderare
un concilio generale che riformasse i gravi abusi introdotti nella
stessa Chiesa. Specialmente se ne faceva istanza in Germania, con
rappresentare i molti aggravii, de' quali si doleva forte la loro
nazione. Ne faceano istanza anche i protestanti, ma con condizioni
disconvenevoli all'autorità della Chiesa cattolica. Egli è ben lecito
il credere, che se di buona ora si fosse convocato, secondo il costume
inveterato della religion cristiana, un sì fatto concilio, e si fosse
provveduto a' tanti disordini che allora correano, e a' quali rimediò
poscia il troppo tardi, ma pure una volta raunato, concilio di Trento,
non sarebbe stato sì grande lo squarcio della religione che tuttavia
sussiste. _Papa Leone X_ applicato alle guerre, nulla ne fece. Se
avesse goduto più lunga vita il buon _papa Adriano VI_, l'avrebbe
fatto. Succeduto a lui _Clemente VII_, fu distratto anch'egli dalle sue
politiche e guerriere applicazioni; e quantunque l'_Augusto Carlo V_
ne facesse più istanze, e massimamente in quest'anno col medesimo papa
in Bologna, pure nulla mai si conchiuse. Pensano il Guicciardini ed
altri che Clemente vi abborrisse per timore che ne scapitasse la corte
romana, e che troppo si venisse a tagliare; e quando anche consentiva,
proponeva di tenere esso concilio in Roma, o Bologna, o Piacenza,
città del suo dominio, acciocchè sempre restasse a lui la briglia in
mano. Ma ch'egli non nutrisse questa avversione, e che s'interponessero
varie altre difficoltà alla convenzion d'esso concilio, si può vedere
nella celebre Storia del concilio di Trento, composta dal cardinale
Pallavicino. Comunque fosse, certo è che, vivente esso pontefice,
il concilio generale restò confinato ne' soli desiderii di chi
compiagnea le piaghe della religione e della Chiesa, e che a man salva
seguitarono, anzi crebbero, i precedenti sconcerti in danno della
religione cristiana.

In questo medesimo anno sul fine di agosto seguì un grave scandalo
in Parma. Gran tempo era che gli ecclesiastici per quasi tutte le
provincie erano caricati di decime: gravezze giuste, allorchè si
trattava di adoperare il danaro in difesa della cristianità contra
de' Turchi o degli eretici; ma non già tali, qualora avea da servire
l'aggravio del clero alle guerre private de' papi e de' monarchi
cristiani. Davasi poi in appalto la riscossione di queste decime a
varie persone, le quali, volendo anch'esse profittare, usavano rigori
eccessivi, con esigere ancora i frutti delle decime non pagate.
Informato dunque Vincenzo Cavina, canonico imolese, e commissario del
papa, che a' suoi coadiutori in Parma era stato impedito l'attaccare i
cedoloni al duomo per l'esazion delle decime di due anni, e di tutti
i frutti, se n'andò tutto in collera a quella città. Ma, in voler
esporre essi cedoloni, saltarono fuori i preti, e con esso loro si
unì il popolo. Essendo egli fuggito nel palazzo, fu gittata a terra la
porta, e il misero a furia di popolo restò da tante ferite trucidato,
che non appariva in lui forma d'uomo. Egli è da credere che per tale
eccesso fosse posto a Parma l'interdetto, siccome nel dì 17 d'ottobre
del 1530 il papa l'avea posto in Ferrara, perchè renitente era il
clero a pagar le decime, gastigando in questa maniera gli innocenti
secolari per li mancamenti dei cherici. In Modena poi nello stesso anno
nel dì 3 di marzo predicando fra Francesco da Castelcaro de' Minori
osservanti nel duomo, pubblicò un breve, scritto dal Signor nostro Gesù
Cristo a tutti i Cristiani: _Datum in paradiso terrestri, a creationis
mundi die sexto, pontificatus nostri anno aeterno, confirmatum et
sigillatum die Parasceves in montes Calvariae_, ec. In questo breve il
Signore approva e conferma con autorità divina la regola di essi frati
minori osservanti, conchiudendo infine colla seguente clausola: _Nulli
ergo omnino hominum liceat hanc paginam nostrae confirmationis_, ec.
Tommasino Lancilotto ebbe la fortuna d'impetrar copia di questo mirabil
breve da quel buon religioso, e come una gemma l'inserì nel suo Diario
manuscritto della città di Modena. _O tempora! o mores!_




    Anno di CRISTO MDXXXIII. Indizione VI.

    CLEMENTE VII papa 11.
    CARLO V imperadore 15.


Mentre si trattenevano nel verno di quest'anno in Bologna _papa
Clemente_ e l'_Augusto Carlo_, continui ragionamenti e congressi
seguirono fra loro. Tre principalmente furono i punti che si
dibatterono: cioè quello del concilio, intorno al quale altro io non
intendo di parlare. Il secondo era che, sapendo l'imperadore come
il pontefice avea de' segreti maneggi per collocare _Caterina de
Medici_, figlia legittima di _Lorenzo de Medici_ il giovane, già duca
d'Urbino, nè piacendogli questo attaccamento del pontefice alla corona
di Francia, per sospetto che, in occasione del progettato matrimonio,
si manipolasse qualche trama in favor de' Franzesi e in danno de' suoi
Stati in Italia; gran premura fece perchè Caterina si desse per moglie
a _Francesco Sforza duca_ di Milano. Ma s'andò sempre schermendo il
papa, in guisa che rimasero vane le batterie di Cesare sopra questo
punto. Il terzo e più importante era di formare una lega in Italia, per
assicurarsi che niuna potenza straniera ne turbasse la quiete, e che
specialmente non fosse molestata Genova, nè il duca di Milano. Furono
invitati a questa lega i Veneziani; ma concorsero in loro delle ragioni
di non far nuove leghe, esibendosi di mantener le vecchie. Anche al
duca di Ferrara furono fatte somiglianti istanze; ed egli opponeva, che
avendo il pontefice rigettata ogni concordia con lui, era obbligato
a tener buoni presidii per difendere il proprio, senza poter pensare
a spendere per la difesa altrui. Fece quanto potè l'imperadore per
troncare la discordia suddetta; ma avea che fare con un _pontefice_
che solamente s'induceva a perdonare a chi era più potente di lui.
Però altro non potè carpire da papa Clemente se non la promessa di non
offendere il duca per diciotto mesi avvenire. Pertanto si conchiuse la
lega suddetta fra il pontefice, l'_imperador Carlo, Ferdinando re_ de'
Romani, il _duca di Milano_, il _duca di Ferrara, Genovesi, Sanesi_ e
_Lucchesi_; e a tutti proporzionatamente venne assegnata la quota della
contribuzione, per mantenere un esercito, di cui fosse capitan generale
_Antonio da Leva_. Compresi furono in essa anche il _duca di Savoia_
e quel di _Mantova_, e tacitamente ancora i _Fiorentini_. Fu poi essa
solennemente pubblicata nella festa di San Mattia di febbraio.

Ebbe Clemente VII la consolazione in questi tempi di veder comparire
in Bologna un'ambasciata di _Giovanni re di Portogallo_, che gli
portò anche una lettera del re di Etiopia, appellato _Davide_, il
quale mostrava desiderio di unire quella vasta cristianità meridionale
alla Chiesa romana. A nome d'esso re venne anche _Francesco Alvarez_
prete portoghese, quel medesimo di cui abbiamo una gustosa Relazione
de' paesi e costumi di que' popoli cristiani, che oggidì niuna
comunicazione hanno cogli Europei, perchè stretti dai Turchi,
dai Gallani e da altri infedeli. Era creduto allora che il prete
Janni, mentovato da Marco Polo, altro non fosse che il suddetto re
dell'Etiopia. Le lettere d'esso re David, della regina moglie e del
principe figlio, siccome ancora l'ubbidienza da essi prestata al
romano pontefice, si leggono negli Annali Ecclesiastici del Rinaldi.
Ma così bell'apparato andò poi a finire in nulla; e a' nostri
tempi non solo unione alcuna non passa fra la Chiesa romana e quei
cristiani, macchiati di qualche eresia, ma v'ha pubblica nemicizia.
Terminati i sopraddetti affari l'Augusto Carlo V, nell'ultimo giorno
di febbraio, prese congedo dal papa, e s'inviò a Pavia, dove giunto,
si fermò alcuni giorni con _Antonio da Leva_. Di là passato a Genova,
ed imbarcatosi sulle galee di Andrea Doria, fece poi vela alla volta
di Spagna, portando seco de' non lievi sospetti dell'animo del papa
verso di sè. Nel dì 10 di marzo anche il pontefice mosso da Bologna,
per la Romagna e Marca si trasferì a Roma. Già si è detto che l'amore
del nepotismo era il mobile principale nel cuor di questo politico
pontefice. L'ingrandimento procurato al _duca Alessandro_ suo nipote,
colla depression della repubblica fiorentina, non pareva a lui
durevole. Per ben assicurarlo avea già ricavata parola da Cesare che
sarebbe data in moglie ad Alessandro _Margherita_ figlia naturale di
esso Augusto, la quale appunto in quest'anno, essendo in età di dodici
anni, fu mandata da Carlo suo padre a Napoli, per essere educata dalla
moglie di _don Francesco di Toledo_ vicerè, e passando per Firenze,
vi si fermò per otto giorni, onorata con assaissime feste e tripudii.
Glorioso era per la casa de Medici questo parentado; ma un più cospicuo
ne maneggiava intanto l'indefesso pontefice, con istudiarsi di dare in
moglie ad _Arrigo_ secondogenito del _re Francesco I_ e duca d'Orleans,
_Caterina_ figlia legittima, siccome dissi, di _Lorenzo de Medici_, già
duca d'Urbino. Oltre al grande cuore che si accresceva con questi due
sì riguardevoli matrimonii alla famiglia sua, considerava il papa di
fortificare talmente, coll'appoggio di così possenti monarchi, lo Stato
del duca Alessandro, che non potesse mai traballare.

Affin dunque d'effettuare questo insigne negozio, determinò, senza
verun riguardo all'alta sua dignità, di passar fino a Nizza, e,
secondo il concerto fatto, di abboccarsi ivi col _re Cristianissimo_,
palliando questo viaggio, secondo l'attestato del Guicciardini, con
dire di voler trattare del bene della cristianità, e di mettere nella
buona via il _re d'Inghilterra_. Pertanto, mandata innanzi la nipote
Caterina a Nizza, si mosse da Roma nel dì 9 di settembre, e andò ad
imbarcarsi a Porto Pisano sulle galee di Francia e di Andrea Doria.
È perciocchè al _duca di Savoia_ per timore di Cesare non piacque
il congresso disegnato in Nizza fra papa Clemente e il re Francesco,
passò esso pontefice a Marsilia, dove approdò nel dì 11 di ottobre.
È da stupire come il Varchi, allora vivente, scrivesse seguito il
loro abboccamento in Nizza. Splendidissimo fu il suo ingresso in
Marsilia, e crebbe la magnificenza allorchè colà pervennero il re
Cristianissimo, la _regina Leonora_ e i tre principi loro figli e le
figlie, con incredibil concorso di prelati e baroni di tutto il regno.
Vien descritta quella memorabil funzione dal carmelitano fra Paolo ne'
suoi Annali manoscritti, e in parte dall'annalista pontifizio Rinaldi
e dal Giovio. La conclusione fu che ivi si celebrarono con somma pompa
le nozze di Caterina de Medici, per la cui dote si obbligò il pontefice
di pagare cento mila scudi d'oro in contanti, oltre alla cessione degli
Stati posseduti in Francia dalla madre di Caterina, i quali rendeano
circa dieci mila ducati d'oro l'anno. Si legge presso il Du-Mont lo
strumento di esso matrimonio, stipulato nel dì 27 d'ottobre dell'anno
presente. Grandiosi spettacoli, sontuosi conviti ed altri splendidi
divertimenti per trenta giorni tennero ivi in gran festa quella
corte e città; e quattro cardinali furono creati ad istanza del re
Cristianissimo. Finalmente, partitosi il papa da Marsilia nel dì 12 di
novembre, solamente nel dì 10 di dicembre entrò in Roma, tutto contento
di sè medesimo, per aver condotta la famiglia sua tanto inferiore
ad imparentarsi coi monarchi primarii della cristianità. Comune voce
fu, siccome abbiamo dal Guicciardini, dal Belcaire e dal Varchi, che
trattasse il re di Francia dell'acquisto del ducato di Milano: al che
inclinasse anche il pontefice, per darlo al _duca d'Orleans_, divenuto
marito della nipote. Ma queste verisimilmente furono dicerie di que'
che fanno con gran facilità gl'interpreti dei gabinetti de' principi;
perchè il solo papa trattò sempre secretamente col re degli affari,
e questi rimasero sigillati nel cuor loro e de' soli loro fidati
ministri. E quando pur fosse vero, più tempo non restò al pontefice per
eseguir siffatti disegni.

Si è fatta menzione altrove dell'abbate di Farfa, cioè di _Napoleone
Orsino_, uomo facinoroso, condottier d'armati, e famoso più per le
sue iniquità che pel suo valore. Costui nell'anno presente, volendo
ricuperare le castella di sua giurisdizione, fece una massa de' suoi
amici e soldati in Narni e Spoleti, e con essi andò a impossessarsi
degli Stati paterni. Ebbero fortuna di salvarsi a Roma _Girolamo_ e
_Francesco_ suoi fratelli, lasciando in preda tutti i lor preziosi
mobili all'invasore, il quale, non contento di questo, si diede a
scorrere tutto il circonvicino paese con ruberie, e con far prigione
chiunque potea pagar le taglie. A lui ancora riuscì di aver nelle mani
Girolamo suo fratello, e di carcerarlo in Vicovaro. Per queste violenze
fece ricorso a _papa Clemente_ sua matrigna, cioè _Felice_ figlia di
_Giulio II_, e già moglie di _Gian-Giordano Orsino_, ed impetrò ch'egli
spedisse l'esercito pontificio contro d'esso abbate di Farfa. V'ha chi
scrive che _Luigi Gonzaga_, soprannominato Rodomonte, nello assedio
di Viscovaro, colpito da una archibusata, ivi lasciò la vita, e in
suo luogo al comando succedette _Giulio Acquaviva duca_ d'Atri, il
quale stabilì tra i fratelli un accordo. Ma, se non falla Alessandro
Sardi nella sua Storia manoscritta, si trova vivente questo medesimo
Gonzaga nelle guerre di Piemonte dell'anno 1537. Ritirossi l'abbate di
Farfa a Venezia, e di là passò in Francia, ed allorchè papa Clemente
fu in Marsilia, coll'interposizione del re Cristianissimo ottenne il
perdono dalla santità sua. Tornato poscia a Roma, perchè contro il suo
volere data fu in moglie una sua sorella ad un principe napoletano,
mentre essa era condotta a Napoli, con alquanti suoi sgherri andò
per rapirla. Se ne avvide Girolamo suo fratello, che accompagnava la
sposa con trenta uomini a cavallo; e andatogli incontro, con molte
ferite gli tolse la vita, continuando poscia il suo viaggio a Napoli.
Gran tempo era che in Ferrara veniva magnificamente trattata dal duca
Alfonso _Isabella_ già regina di Napoli con _Giulia_ sua figlia.
Tanto si adoperò esso duca, che conchiuse il matrimonio di questa
sventurata principessa infante con _Gian-Giorgio _novello marchese
di Monferrato: e lo sposalizio fu fatto nella città suddetta a dì 29
di marzo. S'inviò essa a dì 3 di aprile alla volta di Casale; ma nel
dì 30 d'esso mese Gian-Giorgio, sorpreso da un parossismo, terminò
le allegrezze nuziali e la vita; e, secondo gli Annali manoscritti di
Ferrara, che ciò raccontano, _si scoprì che era morto di veleno_. Altri
nondimeno scrissero che da gran tempo languiva la sua sanità, e però è
facile che mancasse di morte naturale: al che forse contribuì anche il
suo matrimonio. Mancò in questo principe quel ramo della nobilissima
imperial casa Paleologa, che già vedemmo portato da Costantinopoli
al possesso del Monferrato; e non avendo egli lasciata successione
maschile, i ministri cesarei presero il possesso di quel florido paese,
finchè l'imperador giudicasse a chi ne appartenesse il dominio. Per la
mancanza de' maschi, pretendeva _Carlo duca di Savoia_ quegli Stati. Ma
perchè quell'insigne feudo dovea forse passar nelle femmine, fu poi,
siccome dirò a suo tempo, decretato che ne fosse erede _Margherita_
di lui nipote, moglie di _Federigo duca_ di Mantova: con che venne
la casa Gonzaga ad acquistare un dominio di maggior estensione che il
proprio ducato. Ammalossi poi la suddetta _regina Isabella_ di passione
per le disavventure della figlia, e nel dì 18 di maggio terminò i
suoi giorni in Ferrara. Un orrido fatto ancora avvenuto nel presente
anno merita luogo in questi Annali. Era tornato in possesso della
Mirandola il _conte Gian-Francesco Pico_ figlio di un fratello del fu
_Giovanni Pico_, cioè di chi fu appellato la Fenice degl'ingegni, ed
avea acquistata anch'egli fama di letterato e filosofo distintissimo
ai suoi tempi, siccome ne fan fede le Opere sue stampate. Sopra quella
nobil terra avea delle non ingiuste pretensioni _Galeotto conte_
della Concordia, figlio di un fratello di esso Gian-Francesco, cioè
di quel _conte Lodovico Pico_ che in guerra fu ucciso nell'anno 1509.
Nella notte del dì 15 di ottobre si mosse Galeotto dalla Concordia
con quaranta uomini suoi, che seco portarono molte scale, Ossia che
nelle fosse della Mirandola trovasse preparata una barchetta, o che
ancor questa seco la portassero, certo è che superate le fosse, ed
applicate le scale, senza rumore salirono le mura, e, dopo, aver
uccise tre o quattro guardie che dormivano, passarono fino alla
camera di Gian-Francesco. Rottane la porta, il trovarono che, udito lo
strepito, si era andato ad inginocchiare davanti una immagine di Cristo
crocefisso. Ivi crudelmente il trucidarono: fine miserabile, non degno
veramente d'uomo sì eccellente, il quale siccome ad un raro sapere avea
accoppiata una non minor pietà, così avea imparato a tener ben contento
del governo suo quel popolo. La stessa barbarie fu esercitata contra di
_Alberto_ di lui figlio, giovane di grande espettazione. Fu salvata la
vita per misericordia a _Paolo_, altro di lui figlio; ma contro altri
di quella famiglia, e fin contro le donne inferocì l'iniquo Galeotto.
Con questa facilità s'impadronì egli di quella quasi inespugnabile
terra o città, e il popolo nel giorno seguente, non potendo di meno, il
riconobbe pel loro signore.




    Anno di CRISTO MDXXXIV. Indiz. VII.

    PAOLO III papa 1.
    CARLO V imperadore 16.


Fu in quest'anno che _papa Clemente_ proferì la sentenza sua contra
di _Arrigo VIII_ re d'Inghilterra, a cagione del suo divorzio da
_Caterina d'Austria_ sua legittima consorte: il che fece maggiormente
peggiorare gli affari della religione cattolica in quel regno sotto
un re perduto dietro alle femmine e crudele. Da molti fu lodata la
costanza del pontefice in questa controversia; ma abbondarono ancora
altri che biasimarono cotal risoluzione, perchè riuscì troppo funesta
alla Chiesa di Dio. Gran terrore nel presente anno si sparse per
l'Italia, e massimamente in Roma, per cagione di Ariadeno Barbarossa,
gran corsaro, e generale dell'armata navale del sultano dei Turchi
Solimano. Venendo costui di Levante con formidabil quantità di navi
armate, passò per lo stretto di Messina, e, dopo aver saccheggiati
varii luoghi in quelle coste, arrivò a Capri, vicino a Napoli. Fu ben
creduto che s'egli avesse assalita essa città di Napoli, oppure Roma,
l'avrebbe sottomessa: tanta era la costernazione di que' popoli. Diede
costui il sacco a Procida, Fondi, Terracina ed altri luoghi, menando
poi seco in ischiavitù gran copia di poveri cristiani. Dimorava in
Fondi Giulia Gonzaga, moglie di Vespasiano Colonna duca di Traietto
e conte di essa città di Fondi. Voce correa che in bellezza ella
superasse tutte le altre donne d'Italia. Ne giunse la fama sino al
Barbarossa, il quale perciò si mise in pensiero di far quella caccia
per voglia di presentare al gran signore una sì vaga preda. Gli andò
fallito il colpo. Mentre egli con due mila Turchi sbarcati era dietro
una notte a scalare le mura di Fondi, svegliata la giovane duchessa,
e conosciuto il pericolo, coi piè nudi ebbe tempo di fuggire, e di
salvarsi il meglio che potè fuori della terra, lasciando scornato il
barbaro cacciatore, il quale infierì poscia contro i poveri abitanti.
Che Giulia cadesse fuggendo in mano de' banditi, fu una frangia fatta
dagli scioperati maligni a questo avvenimento. Poco appresso il crudel
corsaro indirizzò le prore verso Tunisi, di cui e del suo regno seppe
poi a forza d'inganni insignorirsi. Gran rumore avea fatto in addietro,
e maggior lo fece in quest'anno, quanto avvenne a _Luigi Gritti_. Era
egli figlio di _Andrea Gritti doge_ in questi tempi della repubblica
veneta. Essendo egli tornato a Costantinopoli, dove era nato, allorchè
il padre vi stette come bailo, talmente s'insinuò nella grazia di
Solimano, che divenne suo confidente e generale nella spedizion da
lui fatta contra di _Ferdinando re_ de' Romani in favor di _Giovanni
re_ d'Ungheria: il che fu di non lieve scandalo fra i Cristiani. Ma
trovandosi egli nell'autunno dell'anno presente nella Transilvania, per
aver crudelmente ordinata la morte di _Americo vescovo_ di Varadino,
quei popoli, amanti dell'infelice ucciso prelato, sì Ungheri che
Transilvani, raunato un potente esercito, volarono ad assediarlo in
Cibach nel mese d'ottobre. Andò a finir quella festa nella morte di
esso Gritti, che restò vittima del lor furore insieme con tutti i
giannizzeri ed altri Turchi del suo seguito. Non si sa ch'egli avesse
mai abiurata la religione cristiana. Solamente si sospettò ch'egli
fosse per fare un dì questo salto; ma il Giovio lasciò difesa, per
quanto si potè, la di lui memoria.

Desiderava il papa, e con esso lui tutti i principi d'Italia, che
_Francesco Sforza duca_ di Milano, accasandosi con qualche principessa,
tentasse di lasciar successione nella sua casa, affinchè quel ducato,
per mancanza di figli, non ricadesse in mano dell'imperadore, secondo i
patti. Per quetare tanta gelosia, lo stesso _Augusto Carlo_ gli procurò
una ragguardevole alleanza, con dargli in moglie _Cristierna_ figlia
del _re di Danimarca_ e nipote sua. Fu condotta questa real principessa
nel mese d'aprile a Milano, città che, quasi dimentica di tante passate
sciagure, fece mirabili feste di apparati, d'archi trionfali e d'altri
spettacoli in sì gioiosa occasione. Vi entrò essa con incredibile
accompagnamento di nobiltà e di popolo sotto ricco baldacchino, avendo
ai lati suoi _Ercole Gonzaga cardinale_ e _Antonio da Leva_ generale di
Cesare. Dopo essere stata al duomo, passò al castello, dove le venne
incontro il duca, appena reggendosi col bastone in piedi, che in quel
palazzo da lì a poco colle sacre funzioni della Chiesa solennemente
la sposò. Riuscì di consolazione a tutta l'Italia questo matrimonio,
per la speranza di vederne frutti a suo tempo; ma questi mai non si
videro, ridendosi i saggi di questo tentativo, come di un matrimonio da
commedia, perchè troppo era mal ridotta la sanità di quello sfortunato
principe. Neppur molto contento della sua cominciò ad essere _papa
Clemente_, perchè lo stomaco infiacchito non soddisfaceva al consueto
suo uffizio. Questi sentori della nostra mortalità diedero a lui motivo
di sollecitare in Firenze la fabbrica di una fortezza, per cui si
venisse sempre più ad assicurare lo Stato del _duca Alessandro_ suo
nipote. Indusse ancora il _duca di Ferrara_, benchè odiato da lui, a
fare sloggiar dai suoi Stati tutti i Fiorentini fuorusciti che colà
si erano rifugiati. Dianzi ancora gli avea fatti cacciar da Roma,
Venezia, Genova ed Ancona. Nel giugno sopraggiunse ad esso papa una
lenta e leggiera febbre con qualche dolor colico, di cui andò talvolta
migliorando, ma poi ricadendo. Comparve nel seguente luglio una cometa,
ed ecco subito gli speculativi invasati dalla ridicola opinione che
tali fenomeni predicano morti ed altre disavventure ai principi della
terra, correre a credere disegnata in cielo la mancanza del pontefice.
Il Varchi ancora lasciò scritto che da un santo monaco della riviera
di Genova era stato predetto a papa Clemente VII non solamente il
pontificato, ma anche il tempo della morte, cioè nell'anno stesso in
cui fosse mancato di vita quel monaco; e che il pontefice, nel tornare
da Marsilia, cercatone conto, il trovò poco fa defunto: laonde immaginò
non lontano il suo fine. Può essere che ancor questa fosse una diceria
o inventata da qualche cervello visionario dopo la morte di lui, o nata
nel volgo ignorante e facile a sognare; perchè per altro la sconcertata
sanità di Clemente bastò senza rivelazione a fargli comprendere che si
appressava il passaggio alla altra vita.

Crebbero pertanto i suoi malori, di modo che nel settembre egli
terminò la carriera del suo vivere. Grande imbroglio ch'è nella storia
l'accertare i punti minuti della cronologia. Il Segni il fa mancato di
vita nel dì 24 di settembre. Fra Paolo carmelita, che in questi tempi
scriveva i suoi Annali, mette la sua morte nel dì 26 d'esso mese.
Con lui va d'accordo il Giovio, anch'esso contemporaneo, mentre la
dice avvenuta _sexto kalendas octobris_, cioè nel dì 26 di settembre.
Ma altri il fanno passato a rendere conto a Dio nel dì 25 del mese
suddetto, come il Guicciardini e Paolo Gualtieri nei suoi Diarii
manuscritti, citati dal Rinaldi, dove dice, che _nel dì 25 di settembre
alle ore diciotto e mezza, egli spirò, e fu seppellito nel seguente dì
26_. A questo giorno riferiscono la morte sua eziandio il Panvinio, il
Ciacconio, l'Ammirati ed altri, i quali non di meno si può credere che
seguissero il Guicciardini. Io non mi sento di faticare per decidere
questo punto, quantunque a me paia più certo il dì 25, giacchè a noi
basta di sapere che cessò di vivere papa Clemente in questi tempi:
pontefice, a cui certamente non mancò il concetto d'ingegno politico,
di molla accortezza e gravità, e che sapea ben maneggiar affari,
simulare e dissimulare secondo i bisogni, e che dai politici d'allora
tenuto sempre fu per uomo di doppia fede. Per fare da principe, secondo
il rito de' mondani, la natura e la sperienza l'aveano fornito di
molti aiuti. Ma se cercate in lui le virtù di pontefice vicario di
Cristo, e qual bene egli facesse alla Chiesa in que' gran torbidi
della religione, e quali abusi e disordini egli levasse, benchè da essi
prendesse origine e pretesto il terribile scisma che tuttavia divide
tanti popoli della vera Chiesa di Dio; non sarà sì facile il trovarlo.
Troverete bensì, che egli si servì del pontificato, delle sue forze e
de' suoi proventi per suscitare o mantener guerre; che fra gli altri
disordini costarono un orrido sacco a Roma stessa, e un gran vilipendio
alla sacratissima sua dignità. Molto più se ne servì egli per
ispogliare della libertà Firenze sua patria, e per ingrandire, non dirò
in forme oneste e discrete (che queste non è vietato), ma con insigni
principati e parentadi sublimi la propria casa. Se questo si accordi
coll'intenzion di Dio, allorchè uno è intronizzato nella sedia di san
Pietro, chiunque sa misurar le cose divine ed umane, non ha bisogno
ch'io gliel dica. Certo è ch'egli morì odiato dalla corte per la sua
stitichezza ed avarizia, quando poi scialacquava tanto nei volontarii
suoi impegni di guerre; e più odiato dal popolo romano, perchè alla sua
politica venivano attribuiti tutti i guai di quella città. A noi non è
permesso l'entrare ne' giudizii occulti di Dio; ma i viventi d'allora
non lasciarono d'osservare quasi un gastigo venuto dall'alto il
miserabil fine di due suoi nipoti bastardi, cioè d'_Ippolito cardinale_
e di _Alessandro duca_ di Firenze, per la grandezza dei quali cotanto
egli avea mosso e cielo e terra. Imperciocchè esso cardinale e
vicecancelliere arricchito da Clemente suo zio con tanti vescovati e
benefizii, per invidia continua che portava ad Alessandro, tentò fino
i tradimenti per occupargli la signoria, e terminò poi miseramente i
suoi giorni nel seguente anno. Alessandro, perduto nelle disonestà e in
altri vizii, qual fine facesse, lo diremo a suo luogo: di modo che in
pochi anni dopo la morte di Clemente si vide schiantata la di lui linea
maschile, e diroccati amendue quegl'idoli dell'ambizione sua.

Prima di morire avea papa Clemente consigliato il cardinal suo nipote
di promuovere al pontificato il _cardinale Alessandro Farnese_ decano
del sacro collegio; e però egli unitosi con _Giovanni cardinal di
Lorena_, capo della fazione franzese, durò poca fatica ad assicurar
la elezione di lui. Concorrevano nel Farnese molte degne qualità,
perchè nato di antica e nobil casa, che ne' secoli addietro s'era
acquistata gran riputazione nell'armi, e possedeva molte nobili
castella. Era esso Alessandro, per li meriti di Giulia sua sorella, o
parente, stato creato cardinale da Alessandro VI nel 1493. Oltracciò,
si distingueva il Farnese per la sua letteratura, per la lunga
sperienza delle cose del mondo, e per la sua prudenza, mansuetudine
ed affabilità. Aggiugnevasi l'età di sessantasette anni, e l'aver
egli industriosamente fatto credere, per quanto potea, debole la
sua complessione e sanità: il che trasse più facilmente a lui i voti
degli altri porporati, inclinati sempre a desiderar scene nuove per la
speranza di fare anch'eglino un dì la propria. Nè all'assunzione sua
servì punto di remora l'avere egli un frutto dell'umana fragilità, cioè
_Pier Luigi_ suo figlio, perchè in quel corrotto secolo non si guardava
sì per minuto a tali deformità, come, la Dio mercè, si fa da gran tempo
nella Chiesa di Dio. Fu dunque eletto papa il Farnese con universal
consentimento del sacro collegio, e prese il nome di _Paolo III_. È
da stupire come neppur vadano d'accordo gli scrittori nell'assegnare
il dì dell'elezion sua. Il Ciacconio scrive che ciò avvenne _VI idus
octobris_, cioè nel di 10 di ottobre. Altrettanto hanno gli Annali
manoscritti di Ferrara e Andrea Morosino. Il vescovo Spondano negli
Annali Ecclesiastici la mette _tertio idus octobris_, cioè nel di 13,
e di questo stesso giorno parla anche il Segni. L'Oldoino la riferisce
_die XI, seu verius ex MSto tabularii capitolini, die XIII octobris_.
Secondo il Varchi, _nella notte susseguente ai quattordici giorni
d'ottobre_ fu eletto papa il Farnese. Ma che questa elezione seguisse
verso un'ora o due della notte susseguente al _dì 12 d'ottobre_, si
dee credere, asserendolo il Panvinio e fra Paolo carmelitano, che in
questi tempi scriveva i suoi Annali, e soprattutto il Rinaldi annalista
pontificio, che cita i Diarii vaticani e gli Atti concistoriali.
Gran festa fecero i Romani per l'assunzion di Paolo III, perchè lor
nobile cittadino, giacchè per tanto tempo erano seduti nella cattedra
di san Pietro solamente papi d'altre nazioni. Nè già mancarono
turbolenze nello Stato ecclesiastico dopo la morte di papa Clemente
VII. Imperciocchè nel dì ultimo di settembre _Ridolfo_, figlio del
fu _Malatesta Baglione_ Perugino, essendo bandito dalla patria,
ammassate alquante schiere di fanti e cavalli, andò ad impossessarsi
di un borgo di Perugia; ma uscito il presidio papalino, dopo un
lungo conflitto, restò obbligato il Baglione a ritirarsi. Nella notte
poi del dì seguente, entrato che fu egli di nuovo nel borgo di San
Pietro, ecco aprirgli quella porta i suoi parziali, co' quali avea
intelligenza, e impadronirsi della città suddetta. Qui non si fermò il
suo furore. Diede il Baglione alle fiamme il palazzo del vice-legato,
cioè del _vescovo di Terracina_; e scoperto dove egli era fuggito,
il fece prendere coi due suoi auditori, col cancelliere e con alcuni
de' priori. Furono essi posti alla tortura, affinchè rivelassero i
lor danari, e nel dì seguente condotti nudi nella pubblica piazza,
ad ognuno di essi fu reciso il capo. Con tali iniquità si fece egli
signore di Perugia. Anche _Mattia_, figliuolo del vivente _Ercole
Varano_, s'era mosso di Lombardia nel dì primo d'ottobre con una gran
frotta d'armati in varie barche, inviandosi per mare con disegno di
ricuperar Camerino, il cui ducato pretendeva appartenere a sè stesso.
Ebbe egli a combattere colla furia del mare, e dopo aver perduto i più
del suo seguito, altro non guadagnò, che di salvar la vita tornando
all'imboccatura del Po.

Dacchè si partì da questa vita papa Clemente, _Alfonso I_ duca di
Ferrara si figurava oramai di godere il resto dei suoi giorni in pace,
perchè libero da un pontefice che con tante insidie e con odio sì
continuato l'avea tenuto fin qui sempre in allarme. E tanto più sperò
tornata la calma, per essere stato assunto al pontificato il _cardinal
Farnese_, personaggio fornito di miglior cuore e di massime più rette
che il suo predecessore. Disegnava egli d'inviare a Roma _don Ercole_
suo primogenito per congratularsi col novello pontefice, e trattare
con lui quell'accordo che non avea potuto ottenere da papa Clemente.
Ma nel dì 28 di settembre cadde malato, e tanto andò crescendo
l'infermità sua, che nel dì 31 d'ottobre il condusse al fine de'
suoi giorni: principe glorioso nel mondo, che in senno e valore ebbe
pochi pari al suo tempo. E di queste sue doti abbisognò ben egli per
potersi sostenere contra di tre potentissimi papi, che pieni di mondane
passioni ardevano di voglia di spogliar la nobilissima casa d'Este
degli antichi suoi dominii. Ma perchè di questo egregio principe, la
cui vita fu scritta dal vescovo Giovio, ne ho parlalo io abbastanza
nelle Antichità Estensi, nulla di più ne dirò qui. A lui succedette
nel ducato _Ercole II_ suo primogenito, signore di gran saviezza e
d'ottimo cuore, che un buon governo fece anch'egli goder da lì innanzi
ai sudditi suoi. Era in questi tempi governata la città di Camerino da
_Caterina Cibò_, vedova del fu _Giovanni Maria Varano_, duca d'essa
città, a nome di _Giulia_ sua figliuola, creduta legittima erede di
quello stato. Perchè il sopraccennato _Mattia Varano_, oppure _Ercole_
suo padre, pretendeva a sè dovuto quel ducato, e coll'aiuto di non
pochi fuorusciti teneva in continui timori e pericoli essa Caterina,
questa trattò con _Francesco Maria duca d'Urbino_ di dar per moglie
a _Guidubaldo_ di lui figliuolo primogenito la suddetta Giulia sua
figlia. Colà dunque si portò esso Guidubaldo, e, dopo avere sposata
quella principessa, si applicò in tutte le guise a fortificare e
rendere come inespugnabile Camerino. Non doveano poi mancar delle buone
ragioni alla menzionata Giulia su quel ducato, giacchè Clemente VII
l'avea confermato al di lei padre e ai successori, ed era papa di tal
animo e polso, che non avrebbe permesso alla figlia di continuare in
quel dominio, senza che l'assistesse qualche legittimo titolo.

Non l'intese così il novello _pontefice Paolo III_. Per l'influsso
che correva in que' tempi, bramando anch'egli di fabbricare in _Pier
Luigi_ Farnese suo figlio un gran principe, trovò che quel ducato
era decaduto alla Chiesa romana. Però, pubblicati i monitorii contro
di Caterina e di Giulia, venne alla sentenza e alle scomuniche.
Fece quanto potè Francesco Maria duca d'Urbino per placare il papa,
esibendosi di stare a ragione per questo. Passi, parole e suppliche
furono impiegate indarno. Fin d'allora si pensò che quel paese sarebbe
stato meglio in mano di Pier Luigi. Pertanto fu spedito da esso
pontefice _Gian-Batista Savello_ coll'esercito pontificio ad assediar
Camerino. Scarseggiava quella città di viveri. Di mano in mano il duca
d'Urbino ne andò inviando al figlio con potente scorta, di maniera che
tra per questo, e per le sortite che di tanto in tanto faceva il duca
Guidubaldo, quell'assedio dopo qualche mese dell'anno vegnente svanì.
Di più non fece il papa per allora, perchè v'interposero i loro uffizii
i Veneziani, e molto più l'imperadore. Oltracciò, Francesco Maria di
lui padre fu dichiarato generale della lega contra il Turco; laonde
convenne aspettar tempo più opportuno per iscacciarne Guidubaldo; e
questo venne poscia, siccome vedremo. Terminò in quest'anno _Francesco
Guicciardini_ la rinomata sua Storia d'Italia, che se non è molto
dilettevole al volgo, gode almeno il privilegio di piacere a tutti gli
uomini sensati, per la finezza dei suoi giudizii, e per la professione
sua di non adular chicchessia, e neppure i papi, de' quali fu per
tanti anni ministro. Truovasi in questi tempi assai lodato papa Paolo,
perchè, invitato dai ministri dell'imperadore di confermar la lega
precedente, rispose di voler essere padre comune di tutti, e di nutrir
solamente pensieri di pace, non già di guerra. Che ai pontefici per
difesa de' proprii Stati, e contro i nemici del nome cristiano, o del
cattolicismo convenga lo sfoderar la spada, niun ci sarà che lo nieghi.
Per altri motivi o fini, se ne potrà disputare. Intanto non volle
perdere tempo esso pontefice a creare nel dì 18 di dicembre cardinale
_Alessandro Farnese_ suo nipote, cioè figlio di Pier Luigi, giunto
all'età di quattordici o quindici anni, che riuscì poscia un insigne
porporato.




    Anno di CRISTO MDXXXV. Indizione VIII.

    PAOLO III papa 2.
    CARLO V imperadore 17.


Più lungamente non potè sofferire il _pontefice Paolo_ l'usurpazion di
Perugia fatta da _Ridolfo Baglione_, meritevole ancora di gravissimo
gastigo per le crudeltà usate contra il vescovo di Terracina ed altri
suoi concittadini. Però nel presente anno mandò il campo a Perugia.
Non avea forze il Baglione per resistere; dubitava molto ancora de'
cittadini, l'odio de' quali si era egli comperato colla sua barbarie:
però cedendo uscì della città, e se n'andò con Dio. Fece poscia il
pontefice diroccar sino a' fondamenti le mura di Spello anticamente
città, di Bettona, della Bastia e d'altre terre ch'erano già di
Ridolfo; e tornò la pace in quelle contrade. Svegliossi in quest'anno
una fiera tempesta contra di _Alessandro de Medici_ duca di Firenze.
Moltissimi erano i nobili fiorentini fuorusciti o confinati, ed
altri ancora che volontariamente, a cagione di vari disgusti, s'erano
ritirati da quella città, fra i quali specialmente _Filippo Strozzi_
co' suoi figli, che era il più ricco e potente cittadino di essa.
Tutti portando odio al suddetto Alessandro, si ridussero a Roma,
ed unironsi co' cardinali lor nazionali, cioè _Salviati, Ridolfi e
Gaddi_, per rimettere, se poteano, la libertà nella lor patria. Entrò
nel loro partito anche lo stesso _Ippolito cardinale de Medici_:
tanta era l'invidia e il suo mal animo contro del duca Alessandro.
Tenuti fra loro varii consigli, determinarono d'inviare in Ispagna
all'_imperador Carlo_ le loro doglianze per l'aspro governo che facea
il duca, per la sua sfrenata libidine, e per aver egli contravvenuto
a quanto lo stesso Cesare aveva ordinato nel 1530 intorno a Firenze,
accordando la conservazion della libertà e i privilegii di repubblica:
laddove Alessandro ne avea affatto usurpata la signoria. Trovarono
questi deputati l'imperadore in Barcellona nel mese di maggio; ebbero
udienza; ma fu rimesso l'esame delle lor querele, allorchè l'Augusto
Carlo, tutto in quel tempo applicato all'impresa di Tunisi, sarebbe
poi venuto a Napoli, come già egli meditava. Non erano ignoti al duca
Alessandro questi maneggi, e anch'egli si studiava di sventar le mine
degli emuli e nemici suoi. Fu poi risoluto che il suddetto Ippolito
cardinal de Medici andasse in persona a trovar l'imperadore in Africa;
ma questo porporato, amatore grandissimo d'ogni maniera di virtù,
ma superbo a maraviglia, trovandosi ad Itri vicino a Fondi, preso da
lenta febbre, nel dì 10 d'agosto miseramente morì, e con voce comune di
veleno. Dai più fu creduto il duca Alessandro autore di sua morte. Il
Varchi aggiugne che ne fu incolpato lo stesso papa Paolo, con addurre
i fondamenti di tal conghiettura. Ma chi così dubitò, fece gran torto a
questo pontefice, i cui costumi tali sempre furono, che non lasciarono
fondamento alcuno a sospetti di sì nere iniquità. Inclinava troppo il
Varchi alla maldicenza.

Dissi poco fa rivolti i pensieri del magnanimo Carlo V in questi
tempi all'impresa di Tunisi, e quantunque sì strepitosa spedizione
propriamente non appartenga al mio suggetto, pure non posso dispensarmi
dal darne un po' d'idea; e tanto più perchè a quella gloriosa azione
ebbero gran parte i capitani e combattenti italiani. Dopo la morte di
_Oruccio re_ di Algeri, avea _Ariadeno Barbarossa_ suo fratello, e
gran corsaro, occupato quel regno. Crebbero poi le forze di costui,
perchè creato ammiraglio dal gran signore Solimano, e accresciuta a
dismisura la sua armata navale colla giunta de' legni turcheschi, era
divenuto il terrore del Mediterraneo. Già vedemmo all'anno precedente
quai terribili insulti e paure egli facesse all'Italia. Essendo guerra
fra due fratelli pretendenti al regno di Tunisi, tanto seppe fare
l'accorto Barbarossa, che finì le lor controversie, con impadronirsi
egli di Tunisi, città di gran popolazione, e capitale di tutto il suo
regno, con discacciarne Muleasse, che quivi allora signoreggiava. Ciò
fatto, colla formidabil sua potenza si disponeva all'acquisto di tutta
l'Africa, minacciando non solamente Orano, città degli Spagnuoli in
quelle coste, ma anche i circonvicini paesi, con paventar gravi mali da
costui anche i lidi dell'Italia, Francia e Spagna. Ora, essendo ricorso
Muleasse con varie vantaggiose condizioni all'invittissimo imperadore
Carlo, questi, sì per desiderio di dar nella testa al troppo crescente
Ariadeno, come anche per vaghezza di gloria (e gloria veramente pura
e legittima, che tale è allorchè i monarchi cristiani prendono l'armi
per difendere i popoli fedeli dagli infedeli e dai corsari, e non
già per perseguitarsi e scannarsi fra loro), determinò di portar la
guerra addosso a Tunisi. Gran preparamenti di navi e galee fece egli
non meno in Ispagna che in Italia e Fiandra. Molti legni ebbe dal re
di Portogallo e dai Genovesi, e dieci galee dal pontefice, che erano
comandate da _Virginio Orsino_. Ammiraglio di sì gran flotta, piena
di valorosi combattenti spagnuoli, tedeschi, italiani, fu creato
il valoroso _Andrea Doria_, principe di Melfi; e sopra la medesima
imbarcatosi il generoso imperadore col _marchese del Vasto_, col
_principe di Salerno_, col _duca d'Alva_ e gran copia d'altri insigni
baroni, arrivò circa il principio di luglio alla Goletta, isola e
fortezza sommamente forte in faccia al porto di Tunisi.

Con immenso valore fu espugnato quel sito dai cristiani, e sbaragliata
la grossa armata navale del Barbarossa, restando presi più di cento
de' suoi legni. Arrivò a tempo al soccorso dell'armata cristiana _don
Ferrante Gonzaga_ con assai navi cariche di vettovaglie, provenienti
dalla Sicilia; perchè già il biscotto era muffito. Prese poi posto
l'esercito cesareo intorno alla città di Tunisi, e seguirono varie
scaramucce, ma col peggio sempre de' Mori, Turchi ed Arabi, che sopra
ottanta mila erano accorsi alla difesa. Crebbe perciò lo spavento fra
essi, talmente che un dì il Barbarossa, tutto infuocato di rabbia,
determinò di far perire qualunque schiavo cristiano che si trovasse
in Tunisi, o per vendetta, o per sospetto di qualche lor commozione o
tradimento. Li fece a questo fine rinchiudere tutti in un sito della
rocca. Il Giovio ed il Segni li fanno sei mila; altri quindici mila;
e Pietro Messia li fa giugnere fino a ventidue mila. Trattenuto fu il
Barbaro da sì enorme crudeltà da Sinam Ebreo che era il suo braccio
dritto. Ma in questo mentre due rinegati cristiani, che sapeano la
sentenza data dal tiranno, mossi a compassione di alcuni schiavi loro
amici, sciolsero le lor catene; e questi poi con somma fretta aiutarono
a scatenar tutta la folla degli altri miseri cristiani. Ruppero essi le
porte dell'armeria, e prese l'armi, ed uccisi quanti Mori si vollero
loro opporre, s'impadronirono della rocca, da cui cominciarono a far
segni ai cristiani di fuori, ma senza essere intesi. Cagion fu questo
inaspettato colpo che il Barbarossa disperato se ne fuggisse a Bona, e
poscia ad Algeri. Entrò il vittorioso imperadore nel dì 21 di luglio
coll'esercito in Tunisi; e non seppe negare, o non potè impedire a'
suoi il sacco della città per un giorno. Molti di que' Mori e Turchi vi
rimasero tagliati a pezzi colle altre iniquità consuete in simili casi;
ma per conto del bottino, questo riuscì troppo inferiore alle speranze.
Perì in questa congiuntura un'insigne biblioteca d'antichi libri
arabi, che meritavano d'essere conservati. Conoscendo poi l'imperadore
l'impossibilità di conservare in suo dominio quella gran città e il
suo regno, la rilasciò a Muleasse (fuorchè la Goletta) con obbligo di
riconoscerla in feudo dai re di Spagna, e di pagare un annuo censo, con
altre condizioni favorevoli alla religion cristiana, che il Maomettano
senza fatica accettò e giurò, ben sapendo che nulla poi durerebbe
col tempo, siccome avvenne. _Andrea Doria_ spedito a Bona, la prese e
smantellò, a riserva della rocca, dove lasciò buon presidio.

Dopo sì gloriosa impresa il trionfante Augusto, licenziate le navi
spagnuole e portoghesi, dirizzò le vele alla volta della Sicilia,
e sbarcò a Trapani. Indi passò a Palermo, e poscia a Messina; e
lasciato don Ferrante Gonzaga vicerè di Sicilia, pervenne a Napoli,
dove fece la sua magnifica entrata nel dì 30 di novembre. Maravigliose
furono le feste, gli archi trionfali ed altri spettacoli, co' quali
solennizzarono tutte quelle città l'arrivo dell'invittissimo monarca.
Nel dì 4 di dicembre comparve a Napoli _Ercole II duca _di Ferrara
ad inchinare la maestà sua, che l'accolse con singolar degnazione.
Parimente portatisi colà i fuorusciti fiorentini, ed ottenuta udienza,
esposero tutte le loro querele contra del _duca Alessandro de Medici_.
Il Varchi con una studiata aringa, in cui immaginò quanto di male
intorno al duca dovea o potea dire il capo d'essi all'imperadore, non
lasciò indietro alcuna delle iniquità vere o pretese di lui. Sospese
l'Augusto Carlo ogni risoluzione, finchè fosse venuto alla corte anche
il duca Alessandro, il quale nel dì 21 di dicembre si mosse da Firenze
per passare colà. In questo mentre avvenne la morte di _Francesco
Sforza duca _di Milano, che diede incentivo a nuovi incendii di
guerra. Dopo avere lo sfortunato principe sofferta una lunga e molesta
infermità, finalmente gli convenne soccombere alla legge universale
dell'umanità nel dì 24 di ottobre, senza lasciar dopo di sè prole
alcuna, e con dichiarar erede l'imperadore. In esso Francesco finì
la linea legittima della celebre casa Sforza. _Antonio da Leva_ prese
tosto colla _duchessa Cristierna_ il governo di quel ducato, finchè si
sapessero le intenzioni dell'Augusto Carlo V. Pretendeva di succedere
in quegli Stati _Gian-Paolo Sforza_, marchese di Caravaggio, figlio
naturale di _Lodovico il Moro_, siccome chiamato nelle investiture
dopo i legittimi. Ma partitosi egli da Milano per passare a Roma
ad implorare i buoni uffizii del papa presso l'imperadore, allorchè
giunse a Firenze, nel pranzare fu sorpreso da un maligno accidente,
per cui finì i suoi giorni. Fu poi dichiarato Antonio da Leva
governatore cesareo del ducato di Milano. Intanto l'odio implacabile
che si era allignato in cuore di _Francesco I re_ di Francia contra
dell'imperadore, non gli lasciava aver posa, nè riguardo alcuno alla
religione. Fra le sue glorie certo non si conterà l'aver egli, che
pur si gloriava del titolo di Cristianissimo, commossi e sostenuti i
principi protestanti contra di Cesare, con giugnere, siccome vedremo, a
far lega fino coi Turchi. Durava tuttavia in lui la brama di ricuperare
il ducato di Milano, ancorchè ne' precedenti trattati avesse rinunziato
a cotal pretensione. Vi ha chi scrive, che per la morte del duca di
Milano si svegliasse il suo prurito di portar di nuovo la guerra in
Italia, e che cominciasse sul fine di quest'anno a muoverla a _Carlo
duca di Savoia_, per aver poi libero il passo in Lombardia. Le ragioni
o pretesti, che egli adoperò per giustificare la sua rottura con
quel principe, sono diversamente riferiti da varii storici. Cioè, che
Nizza e Monaco erano state impegnate alla casa di Savoia (sarebbe da
vedere se Monaco fosse allora in potere del duca), nè questi le volea
restituire al re, tuttochè gli fosse esibito il rimborso. Che il duca
avesse ottenuta la città d'Asti, che da tanto tempo apparteneva alla
Francia, con altre ragioni ch'io tralascio. Ora il Guichenon, storico
della real casa di Savoia, il quale si può credere meglio informato
di questi affari, sostiene[422], avere il re di Francia richiesta la
restituzion di Nizza, e di alcuni luoghi del marchesato di Saluzzo,
con altre doglianze contra del duca, alle quali egli contrappose, ma
indarno, delle forti ragioni. La verità si è, che il re non sapea
digerire l'attaccamento del duca all'imperadore, l'aver negato il
congresso di _papa Clemente VII_ col re a Nizza, ed inviato il suo
primogenito ad allevarsi nella corte di Spagna, che in questo medesimo
anno fu rapito dalla morte. Se crediamo al menzionato scrittore, fin
dal mese di febbraio dell'anno presente il re dichiarò la guerra ad
esso duca; e siccome teneva in pronto una potente armata, con disegno
d'invadere lo Stato di Milano, così gli riuscì facile di spogliarlo
della Savoia, e d'altri paesi di là dall'Alpi, prima che terminasse
quest'anno. Spedì il duca Carlo ambasciatori a Napoli ad informar
l'imperadore di queste novità funeste, e ne riportò solamente buone
parole e promesse, giacchè per ora egli non poteva di più.


NOTE:

[422] Guichenon, Histoire de la Maison de Savoye.




    Anno di CRISTO MDXXXVI. Indiz. IX.

    PAOLO III papa 3.
    CARLO V imperadore 18.


Dacchè _Alessandro de Medici_ duca di Firenze, coll'accompagnamento
di trecento cavalieri, tutti ben all'ordine, fu giunto a Napoli, ed
ebbe soddisfatto agli atti del suo ossequio verso l'imperadore, gli
furono comunicate le accuse de' fuorusciti fiorentini, alle quali diede
quella risposta che a lui parve più propria. Ma ossia che l'efficacia
del danaro applicato ai ministri cesarei producesse que' buoni effetti
che suol produrre dappertutto, oppure che l'imperadore, trovandosi in
procinto d'una nuova guerra in Italia, conoscesse più profittevole
a' suoi interessi l'avere in Firenze un solo dominante, dipendente
da' suoi cenni, che una unione di molte teste, quasi sempre disunite
fra loro, e inclinate piuttosto in favor de' Franzesi, come veramente
erano i Fiorentini: certo è ch'egli sentenziò in favore del duca, e il
riconobbe per signor di Firenze. Inoltre gli diede per moglie le tante
volte promessa _Margherita_ sua figlia naturale, con certi patti, co'
quali trasse da lui buona somma di danari, da impiegare nell'imminente
guerra. Decretò ancora, che fosse lecito ai Fiorentini fuorusciti di
ritornare alla lor patria, e di goder dei lor beni e degli uffizii
soliti a dispensarsi agli altri cittadini. Ma i più d'essi o per timore
o per rabbia non si sentirono voglia di prevalersi di tal grazia. Nel
dì ultimo di febbraio furono celebrate quelle nozze con gran pompa, e
dopo alcuni giorni di solazzo se ne tornò il duca trionfante a Firenze.
I movimenti de' Franzesi contro il duca di Savoia non permisero
all'Augusto Carlo di trattenersi più lungamente a Napoli; e però si
mosse alla volta di Roma, colla guardia di settecento uomini d'arme e
di sei mila fanti spagnuoli veterani, con far la sua entrata in quella
gran città nel dì 5 d'aprile, accolto con sommo onore e magnificenza
dalla corte del papa e dal popolo romano. Se stiamo al giudicio del
Varchi, _papa Paolo_ mostrò veramente d'aver animo romano, perchè
ebbe ardire d'accogliere senza forze forestiere un imperadore armato
e vittorioso; quasichè l'alto grado di pontefice, e pontefice amante
della pace, e l'animo grande e cattolico di quell'Augusto non fossero
una più poderosa e sicura guardia del papa, che qualche migliaio di
soldati venali. Il Segni nondimeno scrive che tutto il popolo romano
era armato, ed avere il pontefice assoldati tre mila fanti per sua
guardia. Furono a stretti e lunghi colloquii il papa e l'imperadore; e
tenuto poi il concistoro, in cui furono ammessi anche gli oratori del
re Cristianissimo, l'imperadore risentitamente si dolse dell'iniquità
del re di Francia, il quale si mettea sotto i piedi tutti i trattati
ed accordi precedenti, ed avea mossa un'indebita guerra al _duca di
Savoia_ suo zio, e volea turbar la cristianità colla rovina di tanti
popoli innocenti. Studiossi il buon papa di calmar lo sdegno di Cesare,
con esibirsi mediatore di pace. E siccome egli bramava di buon cuore
essa pace, perchè lontano dalle massime turbolenti di alcuni suoi
predecessori, ne trattò poscia coi ministri franzesi. Avea l'imperadore
esibito, o esibì dipoi, d'investire il _duca d'Angolemme_, terzogenito
del re di Francia, del ducato di Milano. Aggiunse che meglio sarebbe
un personal duello per risparmiare il sangue di tanti cristiani. Ma il
_re Francesco_ ostinato ne' suoi voleri, richiedendo Milano pel _duca
d'Orleans_ suo secondogenito, marito di _Caterina de Medici_, mandò
poi a monte le buone disposizioni di Cesare (se pur questi parlava di
cuore), e certamente frastornò lo zelo e l'amorevole interposizione di
papa Paolo.

Appena fu salito nella cattedra di san Pietro esso pontefice, che diede
a conoscere al sacro collegio la sincera sua brama e risoluzione di
convocare un concilio generale[423], e nel concistoro tenuto a dì 17
di ottobre (il cardinal Pallavicino scrive[424] nel dì 13 di novembre)
del 1534 ne insinuò la necessità con sua lode, giacchè _Leon X_ non
vi pensò, _Adriano VI_ non potè, e _Clemente VII_ non ne trattò mai
daddovero. Non avendo questo pontefice fin qui potuto eseguire così
santa intenzione, colla venuta a Roma dell'imperadore, trovato ancora
lui uniforme di desiderio e di parere, tenne concistoro nel dì 18
d'aprile (il Pallavicino ha il dì 8 d'esso mese), ed ivi pubblicò il
decreto della convocazion del concilio. Fu poi per un tempo disturbato
questo importante affare dalla mortal guerra che si svegliò fra i
suddetti due emuli monarchi. Ma non per questo lasciò papa Paolo di
far quanto era in sua mano, acciocchè si recasse questo gran bene alla
Chiesa; anzi nel dì 29 di maggio dell'anno presente nel concistoro
ne intimò il principio in Mantova pel maggio dell'anno susseguente.
Tanto inoltre era il suo buon genio, che fin dai primi momenti del
suo pontificato, e molto più di poi, ordinò che si cominciasse a
riformar la corte e curia di Roma, e a notare gli abusi e disordini che
esigevano correzione. Lasciarono scritto molti storici che l'_Augusto
Carlo_ non si fermò che quattro giorni in Roma, e, secondo essi,
dovette partirne nel dì 9 di aprile. Ma siamo assicurati dal Panvinio,
dal cardinal Pallavicino e dell'annalista pontificio Rinaldi, ch'egli
vi dimorò sino al dì 18 d'esso mese, nel quale si mise in viaggio alla
volta della Toscana. Prima nondimeno che partisse, attento il pontefice
ai vantaggi del figlio _Pier-Luigi_ e de' nipoti, procacciò loro da
esso imperadore stabili e pensioni d'annua rendita di trentasei mila
scudi d'oro. Magnifico accoglimento con archi trionfali e grandi feste
all'Augusto Carlo fu fatto in Siena, arrivato colà nel dì 23 di aprile.
Maggiormente poi in Firenze, dove egli entrò nel dì 29 d'esso mese, e
si trattenne fino il dì 4 di maggio, godendo di que' solazzi e della
bellezza della città. Di là passò poi a Lucca, trovandola ben governata
da' proprii cittadini; ed ivi stette sino il dì 10 di maggio. Dovunque
passò, riscosse danari, abbisognandone per le meditate imprese.
Finalmente per la via di Pontremoli calò in Lombardia. Fu poi condotta
da Napoli _Margherita_ sua figlia di età di tredici anni, a Firenze;
e con sommo tripudio ed allegrezza entrò essa in quella città nel dì
ultimo di maggio. Seguitò appresso il dì delle nozze; ma perchè in quel
giorno accadde una non lieve eclisse del sole, trasse da ciò la gente
augurio d'infelicità a quel matrimonio.

Dacchè fu venuta la primavera, l'esercito franzese, senza trovare
ostacolo veruno, passate l'Alpi, calò alle pianure del Piemonte
sotto il comando di _Filippo Sciabot_ ammiraglio di Francia, con
cui si unì _Francesco marchese di Saluzzo_. Non avendo forze _Carlo
duca di Savoia_ per trattener questo torrente, mandò la moglie e il
figlio co' più preziosi mobili a Milano, ed egli si fermò a Vercelli.
Vennero in poter de' Franzesi Torino, Pinerolo, Fossano, Chieri ed
altri luoghi. Poche forze allora si trovavano nello Stato di Milano;
contuttociò _Antonio da Leva_ governatore, raunate quelle milizie che
potè, ed unito col duca di Savoia, si spinse avanti per impedire i
maggiori progressi de' nemici, e mise un buon presidio in Vercelli.
S'erano anche mossi i Veneziani, co' quali avea l'imperadore nel
precedente anno contratta lega, ma solamente per la difesa dello Stato
di Milano. Questa nondimeno non fu la cagione che frenasse il corso
dell'armata franzese; ma bensì la premura del pontefice di trattar
di pace, per cui avea scritte efficaci lettere al re di Francia, con
fargliela anche credere assai facile, perchè l'imperadore ne dava
colle parole buona intenzione: il che fu creduto dai politici una
simulazione per guadagnar tempo, e per potersi mettere in istato di
far guerra; che di questa più che della pace era riputato sitibondo
per isperanza d'ingoiare la Francia. Su queste apparenze di poter
conseguir co' maneggi quello che coi troppo dispendiosi e pericolosi
impegni di guerra si andava cercando, il _re Francesco_ addormentato,
non solamente spedì in Italia il _cardinal di Lorena_ per trattare
d'accordo con esso Augusto, ma eziandio ordinò all'ammiraglio di non
procedere innanzi, e richiamollo in Francia con parte dello esercito.
Lasciò egli buona guarnigione in Torino, città che fu mirabilmente
fortificata e provveduta di munizioni da bocca e da guerra; _Gian-Paolo
Orsino_ nella città d'Alba, ed altri capitani in altre fortezze; e
poi se ne andò a trovare il re. Allorchè l'imperadore arrivò a Siena,
vi giunse ancora il cardinal di Lorena, e con lui trattò più volte di
concordia, accompagnandolo pel viaggio; ma infine altro non raccolse
che parole. Pervenuto l'imperadore ad Asti, ed indi a Savigliano,
dove il _duca di Savoia_ ed _Antonio da Leva_ furono ad inchinarlo,
tenne varii consigli, ne' quali, contro il parere de' più, prevalse
il sentimento suo di portar la guerra nel cuor della Francia, per
vendicarsi del re Cristianissimo. Intanto Antonio da Leva assediò
Fossano e lo costrinse alla resa, e il _marchese di Saluzzo_ abbandonò
il partito franzese. Aspettò l'Augusto Carlo che fossero giunte le
grosse leve fatte da lui in Germania, ed unito che fu l'esercito tutto,
si trovò, secondo i conti del Belcaire, ascendere a venticinque mila
fanti tedeschi, otto mila spagnuoli, maggior numero d'italiani, con
mille e ducento uomini d'armi. Altri gli diedero ventiquattro mila
Tedeschi, quattordici mila Spagnuoli, dodici mila Italiani, con tre
mila cavalli tra uomini d'armi e cavalli leggieri: voci ordinariamente
insussistenti. Quel ch'è certo, una potente e fioritissima armata ebbe
Cesare, in cui si contarono i _duchi di Savoia, Baviera_ e _Brunsvich_,
ed altri principi e baroni. Suoi generali erano _Antonio da Leva,
Alfonso marchese del Vasto, don Ferrante Gonzaga_, il _duca d'Alva_,
con gran copia d'altri condottieri.

Adunque per tre parti dell'Alpi si inviò sul principio di luglio sì
poderoso esercito verso la Provenza, secondato per mare dalla flotta
di _Andrea Doria_. Restò in Piemonte con un corpo di otto o dieci mila
persone _Gian-Giacomo signore _di Musso, e poi marchese di Marignano,
soprannominato o cognominato il Medeghino, acciocchè, congiunto col
marchese di Saluzzo, assediasse Torino. Nello stesso tempo fu mossa
guerra in Fiandra dall'armi cesaree al re di Francia. All'assunto mio
basterà di accennare che con tante forze l'Augusto Carlo, entrato in
Provenza, nulla operò di memorabile. Circa un mese si perdè nella valle
d'Aix, tentò in vano di formar lo assedio di Marsilia, nè alcun fatto
d'armi considerabile avvenne in quella spedizione. Intanto il gran
caldo fece guerra alle sue truppe, alle quali mancavano bene spesso
le vettovaglie. Sopravvenne poi l'autunno colle pioggie e col fango,
e coll'avviso che il _re di Francia_ si accostava con un esercito di
quaranta mila combattenti, giacchè venti mila Svizzeri erano giunti
al suo campo: laonde l'imperadore non volle maggiormente differire il
ritornarsene in Italia. Ci ritornò, ma col rimprovero d'aver cantato
il trionfo prima della vittoria, e coll'armata sua disfatta, perchè
almen la metà delle sue truppe vi perì per gli stenti, per le malattie
e per gli altri disordini. Seco ancora portò il rammarico di aver
perduto sotto Marsilia il valoroso suo generale spagnuolo _Antonio da
Leva_, morto d'infermità di corpo e di passion di animo per l'infelice
successo dell'armi cesaree in Francia, essendo stato creduto ch'egli
fosse il promotore di quella, quasi dissi, vergognosa impresa. Al re
di Francia costò la guerra suddetta infinite spese e gravissimo danno
a' suoi popoli di Provenza. Quel nondimeno che gli trapassò il cuore fu
l'inaspettata morte del _delfino_, cioè di _Francesco_ suo primogenito,
giovinetto di mirabil espettazione, che, venuto all'armata, in
quattro dì di malattia si sbrigò da questa vita. Nel bollore di quella
doglia corse l'usuale sospetto di veleno, e ne fu imputato il _conte
Sebastiano Montecuccoli_ suo coppiere, onorato gentiluomo di Modena,
a cui di complessione delicatissima, come attesta Alessandro Sardi,
scrittore contemporaneo,[425] colla forza d'incredibili tormenti fu
estorta la falsa confessione della morte procurata a quel principe
ad istigazione di Antonio da Leva e dell'imperadore stesso: perlochè
venne poi condannato l'innocente cavaliere ad un'orribil morte. Non
vi fu saggio che non conoscesse la falsità e indegnità di quella
imputazione, di cui non era mai degno l'animo generoso di un Carlo V.
Mentre si facea questa danza in Provenza, il _conte Guido Rangone_
Modenese, decretato dal re di Francia generale delle armi sue in
Italia, nel mese di luglio ridottosi alla Mirandola, quivi raunò un
corpo di dieci mila fanti italiani e di settecento cavalli, sotto
il comando di varii prodi capitani. Teneva ordine esso Rangone di
tentar Genova in tempo che _Andrea Doria_ col suo stuolo di galee era
passato in Francia. Mossosi egli nel dì 16 d'agosto, arrivato che fu
a Tortona, l'ebbe in suo potere. Marciò poscia a Genova, e fatta la
chiamata a nome del re di Francia, trovò quel popolo ben disposto a
difendersi. Nella notte seguente con una scalata diede l'assalto alle
mura, sperando pure qualche favorevol movimento nella città; ma niun si
mosse; e però, conoscendo egli che con sì poche forze era impossibile
il vincere una tanto popolata città, se ne andò in Piemonte. Prese
Carignano, Chieri, Carmagnola e Cherasco; ed indi passato Pinerolo,
spedì _Cesare Fregoso_ a Raconigi, che se ne impadronì a forza
d'armi. Vi fu messo a fil di spada il presidio imperiale, e rimasero
prigionieri _Annibale Brancaccio_ e il _conte Alessandro Crivello_. Era
da molto tempo la città di Torino assediata da _Francesco marchese_
di Saluzzo, e da _Gian-Giacomo de Medici_. Lo arrivo del conte
Guido fece sciogliere quell'assedio; e perchè egli avea trovata gran
copia di artiglierie e di viveri in Carignano, tutto fece condurre
a Torino. Gran disattenzione fu quella del Varchi, allorchè arrivò a
scrivere che i soldati del Rangone dopo il tentativo di Genova _se ne
tornarono senz'ordine alcuno verso la Mirandola, dove si dissolverono e
sbandarono del tutto_. In questo ne seppe ben più di lui il Segni, per
tacer d'altri storici.

Mal soddisfatto di sè medesimo venne l'_imperador Carlo V_ per mare a
Genova, e colà si portarono ad inchinarlo varii principi d'Italia, e
primo fra essi _Federigo duca_ di Mantova, per promuovere le ragioni di
_Margherita_ sua moglie sopra il Monferrato. Dopo aver fatto ventilar
quella causa, nel dì 3 di novembre proferì, quanto al possesso, la
sentenza in favore del duca di Mantova. Su quello Stato avea delle
pretensioni il marchese di Saluzzo. Molte più ne avea _Carlo duca_ di
Savoia a cagion d'una donazione fatta al _duca Amedeo_ da_ Gian-Giacomo
marchese_ di Monferrato. Verisimilmente per guadagnarsi il favore
dell'Augusto sovrano avea il primo abbandonati i Franzesi, e il secondo
tanto prima avea coltivata in varie forme la di lui buona grazia.
Dopo la perdita della maggior parte de' suoi Stati s'era ritirato esso
duca a Nizza, dove si fortificò. Si dolse egli non poco del suddetto
decreto cesareo; perchè, quantunque restassero vive le sue ragioni, da
conoscersi poi in giudizio: pure intendeva che vantaggio fosse quello
di chi possiede le cose controverse. Tanto più s'afflisse egli, dacchè
seppe che l'imperadore imbarcatosi avea nel dì 15 di novembre spiegate
le vele verso la Spagna, senza prendersi cura di ricuperar quegli Stati
ch'egli pel suo attaccamento allo stesso Augusto, avea perduto. Venne
poscia il duca di Mantova con un commissario cesareo per prendere il
possesso di Casale di Sant'Evasio. Ma mentre egli si stava preparando
per farvi una magnifica entrata, introdussero alcuni suoi malevoli di
notte in quella città mille fanti e trecento cavalli franzesi, che
diedero il sacco a tutti i fautori della duchessa di Mantova. Ciò
riferito al _Marchese del Vasto_, che in luogo di Antonio da Leva
era stato creato capitan generale dello Stato di Milano, e dimorava
allora in Asti, vi accorse nel dì 24 di novembre con molte sue brigate,
ed entrato nella rocca, che tuttavia si teneva, assalì i Franzesi
verso la città, e dopo un sanguinoso conflitto li sconfisse, con
saccheggiar poscia chiunque loro avea prestato favore. Fu solennemente
nel dì 29 del suddetto mese dato al duca Federigo il possesso col
titolo di marchese di Monferrato. Fin qui _Massimiliano Stampa_,
alla cui fede il defunto duca _Francesco Sforza_ avea raccomandato
l'inespugnabil castello di Milano, non s'era potuto indurre a
consegnarlo all'imperadore. Nel sopraddetto novembre si lasciò egli
vincere, e n'ebbe per ricompensa cinquanta mila scudi d'oro, e fu
dichiarato marchese di Soncino. Merita ancora _Lorenzo_, ossia _Renzo
signore di Ceri_, dell'insigne casa Orsina, da noi veduto sì valoroso
condottier di armi in tante passate guerre, che si faccia menzion
della sua morte accaduta nel dì 20 di gennaio dell'anno presente, per
essergli caduto addosso il cavallo, mentre era alla caccia. Secondo
l'annalista Spondano, nell'anno precedente venuto a Ferrara l'eresiarca
Giovanni Calvino, sotto abito finto, talmente infettò Renea figlia
del _re Lodovico XII_, e duchessa di Ferrara, degli errori suoi, che
non si potè mai trarle di cuore il bevuto veleno. Ma nel presente
anno, veggendosi scoperto questo lupo, se ne fuggì a Ginevra. Vengo
assicurato da chi ha veduto gli atti della inquisizion di Ferrara, che
sì pestifero mobile fu fatto prigione; ma nel mentre che era condotto
da Ferrara a Bologna, da gente armata fu messo in libertà. Onde fosse
venuto il colpo, ognun facilmente l'immaginò.


NOTE:

[423] Raynaldus, Annal. Eccl.

[424] Pallavicino, Storia del Concil. di Trento.

[425] Sardi, Ist. ms.




    Anno di CRISTO MDXXXVII. Indizione X.

    PAOLO III papa 4.
    CARLO V imperadore 19.


Non altro che pensieri e consigli di pace meditava il _pontefice
Paolo_, e a questo fine nel precedente anno avea mandati due legati,
cioè il _cardinale Caracciolo_ all'_imperadore_, e il _cardinale
Trivulzio_ al _re di Francia_. Indarno impiegarono essi parole e
passi: cotanto erano alterati gli animi di que' due emuli monarchi.
Un altro motivo della spedizione d'essi porporati era la dichiarata
risoluzion del pontefice per convocare il concilio generale. Ancor
qui si trovarono delle discrepanze; e perchè s'era posta la mira
sopra Mantova, come città a proposito per quella sacra adunanza,
tali difficoltà eccitò quel duca, che convenne pensare ad altro sito.
Grande su questo punto fu sempre la premura del papa, sincera la sua
intenzione. Anzi a lui stava così a cuore la riforma della Chiesa, che,
siccome dicemmo, senza aspettare il concilio, seriamente s'applicò egli
a curarne le piaghe, e soprattutto a levare gli abusi della sua corte.
A questo fine con immensa sua lode chiamò nell'anno precedente a Roma
dei personaggi più illustri nelle scienze e nella pietà, e specialmente
_Reginaldo Polo_ Inglese, parente del re di Inghilterra, _Gian-Pietro
Caraffa_ Napoletano, vescovo teatino, cioè di Chieti, _Gregorio
Cortese_ Modenese, abbate di San Benedetto di Mantova, e _Girolamo
Aleandro_ da Istria, arcivescovo di Brindisi. E siccome egli ebbe
sempre gran cura di promuovere alla sacra porpora gli uomini di merito
distinto, e massimamente gli eccellenti letterati, ed avea già promosso
al cardinalato nel 1535 fra altri egregi personaggi _Gasparo Contarino_
Veneziano, ingegno mirabile; così sul fine del 1536 creò cardinali
i suddetti _Caraffa_, che fu poi papa Paolo IV, e il Polo e _Jacopo
Sadoleto_ Modenese, insigne per la sua letteratura. A questi ingegni
eccellenti avendo unito _Tommaso Badia_, parimente Modenese, dottissimo
maestro del sacro palazzo, avea poi dato papa Paolo l'incumbenza
di mettere segretamente in iscritto quegli abusi e disordini della
Chiesa di Dio e della corte romana, che esigessero emendazione. Il
che eseguirono essi con sommo giudizio ed onoratezza; benchè la loro
scrittura contro la mente del pontefice e d'essi, capitasse poi in
mano degli eretici, che ne fecero gran galloria: quasichè i difetti
introdotti nella disciplina potessero servire a giustificare il loro
scisma e le loro false dottrine. Non certo que' saggi uomini trovarono
nella Chiesa romana dogmi meritevoli di correzione; e stando questi
immobili, ancorchè avvengano slogature nella disciplina, immobile sta
e starà sempre la vera Chiesa di Dio. Con queste sì lodevoli azioni
egregiamente adempieva Paolo III il sacro suo ministero; e se gli
può ben perdonare, se nel medesimo tempo ancora ascoltava i consigli
dell'amor paterno verso la casa propria, cioè verso di _Pier-Luigi
Farnese_ suo figlio, che già si era addestrato alla profession della
milizia, forse con poca gloria, perchè, secondo il Varchi, fu casso
con ignominia dal marchese del Vasto. L'avea già il pontefice creato
gonfaloniere e generale dell'armi della Chiesa. Nel presente anno gli
diede Nepi, e il creò ancora duca di Castro di Maremma di Toscana,
permutato con Frascati da _Girolamo Estontevilla_, che dianzi era
investito d'esso Castro. Essendo questo luogo come un deserto,
Pier-Luigi cominciò ad abbellirlo con porte, piazze, palagi, strade
e case, facendovi concorrere abitatori ed artefici. Col tempo ancora
v'aggiunse le fortificazioni, tantochè lo ridusse in forma di città,
ampliandone il distretto colla compera di varie circonvicine castella.

Accadde in quest'anno la violenta morte di _Alessandro de Medici_
duca di Firenze. Chi desidera una esatta e diffusa notizia di
questa tragedia, ha da ricorrere alle storie che ne trattano _ex
professo_[426]. Basterà a me di dire che Alessandro, il quale fu
figliuol naturale di _Lorenzo de Medici_ il giovine, duca d'Urbino, e
chi dice d'una schiava, e chi d'una vil contadinella di Collevecchio,
benchè, (al mirare il tanto amore per lui di papa Clemente VII, la
malignità di taluno immaginasse ch'egli dovesse i suoi natali a Giulio
de Medici, che poi creato papa assunse il suddetto nome di Clemente),
non mancò di vivacità d'ingegno e di attitudine per ben governare
Firenze, dacchè era stato portato dalla forza del pontefice zio e
dell'Augusto Carlo ad esser capo di quella repubblica, e poi principe
assoluto. Ma ogni sua buona dote era guasta dalla smoderata libidine,
confessando ognuno che per isfogarla non perdonava a grado alcuno di
donne, e neppur alle sacre vergini; ed uscendo bene spesso la notte
per disonesti fini, più d'una volta fu in pericolo della vita. Nè da
questa vituperosa maniera di vivere potè mai ritirarlo papa Clemente,
per quante lettere ed ammonizioni gl'inviasse. Peggiorò molto più dopo
la morte d'esso pontefice, nè giovò punto a rimetterlo sulla buona
via l'aver egli ottenuta in moglie una figlia dell'imperadore, per cui
non mostrò mai grande amore nè stima, perchè troppo perduto in cercar
sempre novità d'oggetti alla sfrenata sua disonestà. Malcontenta di lui
era la maggior parte de' Fiorentini, siccome coloro che miravano in lui
un tiranno ed un oppressore della lor libertà, e che per sostenere con
sicurezza il suo imperio, avea spinto in esilio tante onorate famiglie.
Che se alcuno sparlava, ne pagava ben tosto il fio. Pure da questo
universal odio non venne la sua rovina, avendovi posto riparo colla
forte guardia di milizie, ch'egli teneva in città e al corpo suo, sotto
il comando di _Alessandro Vitelli_; venne da quel medesimo vizio, di
cui parlammo, che toglie talvolta di senno anche i più accorti.

S'era il duca affratellato non poco con _Lorenzo de Medici_,
discendente da _Lorenzo_, fratello di _Cosimo il Magnifico_, e però suo
parente alla lontana: quel medesimo Lorenzo, contra di cui Francesco
Maria Molza, celebre ingegno modenese, scrisse una invettiva latina,
per aver costui deformati in Roma alcuni bei frammenti delle antichità
romane. Vedesi il suo vivo ritratto, formato dalla tagliente penna del
Varchi, dal Segni e dal Giovio. Non era costui che iniquità; e queste
da gran tempo meditava di coronare con una, che facesse grande strepito
nel mondo. Adulatore divenuto d'Alessandro, e stretto suo famigliare
principalmente s'era introdotto nella di lui grazia, con servirlo non
solo di spia, ma ancora come sperto ruffiano presso qualunque donna che
gli cadesse in pensiero. Andò tanto avanti questa sordida dimestichezza
fra loro, che Alessandro il richiese di ridurre alle sue voglie una
sorella della di lui madre, giovane non men pudica, che bella. Finse
Lorenzino d'aver vinta la di lei costanza, e di farla venire una
notte nella propria casa, dove si esibì di trovarsi anche il duca.
Infatti colà si portò l'incauto Alessandro soletto, e nella camera
di Lorenzo si coricò in letto, aspettando il dolce momento di cui era
intenzionato. Ma trovò quel che non si aspettava. Entrato Lorenzino,
e seco un suo sgherro, gli furono addosso; e quantunque Alessandro,
giovane robusto, facesse gran difesa, pure a forza di coltellate, e con
segargli infine la gola, lo stesero morto sul letto, tutto immerso nel
proprio sangue. Il tempo, in cui seguì sì strepitoso omicidio, se lo
chiediamo al Varchi, egli risponde: _Tra le cinque e le sei del sabbato
che precedette la Befania, il sesto giorno di gennaio (secondo il
costume dei Fiorentini, i quali pigliano il giorno, tostochè il giorno
è ito sotto) dell'anno MDXXXVI_. Parla alla forma de' Fiorentini, che
mutavano l'anno solamente nel dì 25 di marzo, e presso loro perciò
durava il 1536. Venne l'Epifania in quest'anno in sabato, e le parole
del Varchi, che sembrano alquanto intricate, se io le so ben intendere,
significano ucciso Alessandro, secondo noi, nella notte precedente al
dì sesto di gennaio. All'incontro il Giovio scrive: _Ea nocte, quae
januaries nonas antecessit_; cioè nella notte innanzi il dì quinto
d'esso mese. Nella sua Storia volgarizzata, non so come, è scritto:
_Quella notte che fu innanzi a' 6 di gennaio_: il che non corrisponde
al latino. Ma il Segni chiaramente riferisce, aver il duca _consumato
il giorno intero sei di gennaio, festa della Befania, in maschera, ed
essere poi stato ucciso la seguente notte_. Eppure il medesimo scrive
dipoi, che scoperta dai rettori la morte del duca, ordinarono che
quel giorno, che era il dì della _Epifania_, si fingesse letizia. Come
mai tanta discordia? Quanto all'Adriani, egli fa accaduta la morte di
Alessandro _la notte appresso il dì sesto di gennaio, celebrato per
la festa dell'Epifania_. Più strano è il linguaggio dell'Ammirati, che
così scrive: _Era entrato l'anno 1537 di sei giorni, giorno celebre per
la solennità della presentazion del Signore al tempio, quando Lorenzo
fece intendere al duca, che nella notte seguente condurrebbe_, ec. Ecco
cosa fosse l'Epifania in mente di questo storico. Mi si perdoni questa
diceria, da cui non ho saputo dispensarmi, acciocchè s'intenda sempre
più che nelle minutaglie della cronologia anche i più accreditati
storici prendono degli sbagli.

Ebbe tanta industria e fortuna l'omicida Lorenzino, che col suo sicario
potè la stessa notte uscir di città, e salvarsi a Venezia, da dove poi
_Filippo Strozzi_ il fece ritirare alla Mirandola. Aveva egli chiuso
in sua camera l'ucciso duca; nè trovandosi la seguente mattina nel
suo palazzo il misero principe, e cercato indarno per varii siti dai
ministri suoi e dal _cardinal Cibò_, che si trovava allora in Firenze,
s'andò subodorando, e infine scoprendo la sua disavventura, la quale
fu ben tenuta segreta, finchè arrivasse a Firenze _Alessandro Vitelli_
capitano delle milizie ducali, e s'introducessero nella città molte
brigate di fanti del Muggello. Questa precauzione tenne in dovere il
popolo, che non seguisse sollevazione alcuna, come aveano sperato
tanto Lorenzino che i fuorusciti fiorentini, sempre vogliosi di
rimettere in libertà la patria. Oltre di che, al popolo erano già state
tolte l'armi. Si tennero poi varie pratiche e consigli dal suddetto
cardinal Cibò, dal Vitelli e dal magistrato maggiore, dove si trovò
gran discrepanza di sentimenti. Ma ossia che _Cosimo_ figlio del fu
sì valoroso _Giovanni de Medici_, discendente anch'egli al pari del
micidiario Lorenzino da _Lorenzo_ fratello di _Cosimo il Magnifico_,
trovandosi allora in villa, tratto dal rumore della morte del duca,
spontaneamente tornasse in città; oppure ch'egli vi fosse chiamato
dal cardinale e dai parziali della casa de' Medici: fuor di dubbio è
ch'egli venne, e si presentò ad esso cardinale Cibò, il quale o prima
o dipoi prese la protezione di lui, per farlo succedere all'estinto
Alessandro. Giovinetto avvenente di diciotto anni era allora Cosimo;
superiore all'età sua era il senno e il coraggio suo. I pregi della
pietà e della modestia, e del farsi amare ne accrescevano il merito.
Militava ancora in favore di Cosimo il decreto ossia l'investitura
_Carlo V_; e quello che soprattutto accelerò le risoluzioni fu il
timore che l'armi di Cesare venissero a insignorirsi della città.
Laonde cotanto si maneggiò il menzionato cardinale coi bene affetti
e co' senatori più saggi, che senza far caso di un bastardo per nome
_Giulio_, lasciato dal _duca Alessandro_, perchè di soli tre anni,
elessero il suddetto giovane Cosimo, con titolo non già di duca,
ma di capo e governatore della repubblica fiorentina, con assegno
di dodici mila fiorini d'oro l'anno e con limitazioni al precedente
governo. Accettò Cosimo ogni condizione a mani baciate, ben prevedendo
che col tempo avrebbe da prendere legge chi ora a lui la dava.
Per l'allegrezza fu poi svaligiato dai soldati il suo palazzo, e
per vendetta saccheggiato quello di Lorenzino. Per non tornare più
a costui, il quale, come apparisce da una lettera a M. Paolo del
Tosso[427], e dal Varchi, venne fregiato dai fuorusciti fiorentini
col titolo di _Bruto novello Toscano_, dirò che in Firenze fu poi
smantellato il suo palazzo, facendovi passare per mezzo una strada
appellata _del traditore_; fu promessa gran taglia a chi il desse vivo
o l'uccidesse; e dipinta la sua effigie pendente dalla forca. Andò poi
egli in Turchia; tornò a Venezia, e di là passò in Francia; finalmente
ritornato a Venezia senza rumore fu privato di vita nel 1547.
Succederono poscia varie altre scene in Firenze e per la Toscana, che
lungo sarebbe il voler riferire. Solamente aggiungerò che _Alessandro
Vitello_ s'impadronì con inganno della fortezza di Firenze, e se ne
fece bello coll'imperadore, scrivendogli di tenerla a nome e volere
della maestà sua. Si meritò egli per questo il nome di traditore. In
gran moto si misero dipoi i cardinali e fuorusciti fiorentini per
guastare la risoluzione presa in favore di _Cosimo de Medici_. Ma
andarono a vuoto i loro per altro deboli tentativi e disegni, e molti
d'essi, fra' quali _Filippo Strozzi_ lor capo, furono condotti prigioni
a Firenze, e col tempo anche decapitati, fuorchè il suddetto Filippo,
che poi nell'anno seguente si trovò morto in prigione, con far correr
voce che si fosse ucciso da sè stesso.

Seguitò nel presente anno la guerra in Piemonte fra gl'Imperiali e
Franzesi. In uno stato compassionevole si trovava ben allora _Carlo III
duca_ di Savoia, dacchè avea nemici i Franzesi, e gl'imperiali amici
bensì, ma senza gagliarde forze, e intanto si desolava tutto il suo
paese, ora in mano degli uni, ed ora degli altri cadendo le sue terre
e castella. Andò il _marchese del Vasto_ all'assedio di Carmagnola con
_Francesco marchese di Saluzzo_, che, colpito d'una archibusata, ivi
lasciò la vita. Essendo sul principio di giugno arrivato di Francia
a Pinerolo il _signor d'Umieres_ con alcune migliaia di Tedeschi,
il Vasto si ritirò ad Asti, città poscia indarno assediata dai
Franzesi[428]. Venne bensì Alba con altri luoghi in lor potere; ma non
tardarono gli Imperiali a ricuperarli, e a prendere Chieri e Chierasco.
Rinforzato poi l'esercito cesareo da molte truppe venute di Germania,
forse avrebbe tentato cose maggiori; ma, d'ordine del re di Francia,
nel principio d'ottobre si mosse di Lione _Arrigo delfino_ di Francia
con _Anna di Memoransì_ gran contestabile, e con una buona armata, e
giunto a Susa, se ne impadronì, siccome ancora d'altri luoghi ch'io
tralascio. Venne lo stesso _re Francesco_ in Piemonte; e perciocchè
fu in questi tempi fatta una tregua di tre mesi, conchiusa nel dì 16
di novembre dell'anno presente, e rapportata dal Du-Mont[429], per
tentare, se possibil era, d'intavolar la pace, si posarono l'armi;
e portossi il marchese del Vasto a baciar le mani al re di Francia,
dimorante in Carmagnola. E qui non si dee tacere un fatto di esso re,
confessato dallo stesso Belcaire, e sommamente detestato dallo Spondano
storico anch'esso franzese, per cui resterà sempre denigrata la fama
di chi nei titoli Cristianissimo, tutt'altro ne' fatti si diede a
conoscere. Cioè cotanto era infiammato d'odio esso _re Francesco I_
contra dello _Augusto Carlo V_, che in quest'anno spedì suoi oratori
a Solimano gran signore dei Turchi, per incitarlo a muovere guerra
in Italia. E volesse Dio che questo solo esempio avesse dato la corte
di Francia del suo attaccamento al Turco in danno della cristianità.
Presero i Turchi Castro in Puglia, distante otto miglia da Otranto,
e cominciarono colle scorrerie ad infestar tutto quel paese. Cagion
poi fu la tregua suddetta che i Turchi si ritirassero di là, dopo
avere riempiuta di terrore tutta l'Italia, menando nondimeno seco una
gran copia d'infelici cristiani in ischiavitù. Intanto si cominciò
a maneggiar una lega fra il _papa_, l'_imperadore_ e i _Veneziani_,
per resistere al comune nemico, giacchè egli potentissimo per terra e
per mare avea già cominciata guerra contro la repubblica veneta, con
un lagrimevol sacco all'isola di Corfù, ed in Ungheria avea inferiti
gravissimi danni a quella cristianità.


NOTE:

[426] Varchi. Segni. Adriani. Jovius.

[427] Lettere de' Principi, tom. 3.

[428] Belcaire. Giovio. Segni. Spondano.

[429] Du-Mont, Corps Diplomat.




    Anno di CRISTO MDXXXVIII. Indiz. XI.

    PAOLO III papa 5.
    CARLO V imperadore 20.


Lo straordinario apparato del sultano dei Turchi Solimano contro dei
confinanti regni cristiani[430], quel fu che indusse finalmente _papa
Paolo, Carlo imperadore, Ferdinando_ suo fratello re dei Romani e
d'Ungheria, e i _Veneziani_ a stabilire una lega in lor difesa. Si
obbligarono queste potenze a fare un armamento di ducento galee, di
cento navi, di quaranta mila fanti, e di quattro mila e cinquecento
cavalli tedeschi. Furono compartite a rata le spese fra i contraenti;
_Andrea Doria_ creato capitan generale di sì potente flotta. Non
contento di ciò il pontefice, vedendo che tante lettere ed ambasciate
sue nulla aveano servito per condurre alla pace gli animi troppo
esacerbati dell'_imperadore_ e del _re di Francia_, si lusingò che
la presenza ed eloquenza sua potesse ottenere di gran bene alla
cristianità, cotanto allor conculcata dagli eretici, e minacciata dai
Turchi. Maneggiò pertanto un abboccamento suo con que' due monarchi
nella città di Nizza in Provenza, dove convennero di ritrovarsi tutti
e tre. Insorsero poscia delle gravi discrepanze, perchè il pontefice
richiedeva in sua balia il castello d'essa città, ed altrettanto
pretendeano Cesare e il re Cristianissimo; e il _duca di Savoia_,
padrone d'essa città, non fidandosi nè dell'uno nè dell'altro, si trovò
in molto imbroglio. Si mosse da Roma nel dì 23 di marzo papa Paolo
III, e, giunto a Parma, fu con gran solennità accolto; ma insorta lite
fra chi pretendeva la mula pontificia, si venne ad una baruffa tale,
che il suo mastro di stalla vi restò morto; e il papa con tutti i
cardinali spaventati scappò a nascondersi in duomo. Arrivato a Savona,
e, quivi imbarcatosi, nel dì 17 di maggio approdò a Nizza. Curiosa
non poco riuscì quella scena. Non solamente non potè entrare il papa
nel castello, ma neppure nella stessa città. Inoltre, per quanto
egli studiasse, non potè indurre al desiderato abboccamento _Carlo
V_ e _Francesco I_. Trattò dunque separatamente esso pontefice con
amendue. Il primo, venuto di Spagna a Villafranca, si portò a visitar
il papa, alloggiato fuori di Nizza, dove sotto un padiglione per un'ora
intera parlarono dei loro affari. Nel dì 21 di maggio si abboccarono
di nuovo. Poscia nel dì 2 di giugno, un miglio di là da Nizza, si
presentò al pontefice il re di Francia coi figli, e seguì fra lor due
un lungo ragionamento. Tornò esso re ad un altro congresso nel dì 13
dello stesso mese. Al lodevolissimo zelo del papa non venne fatto di
condurre ad accordo alcuno que' due monarchi, creduti dalla gente savia
per irreconciliabili; pure tanto si affaticò, che gl'indusse amendue
a conchiudere nel dì 18 di giugno[431] una tregua di dieci anni fra
loro, con che restasse ognuno in possesso di quel che aveano preso: il
che se dispiacesse al _duca di Savoia_, divenuto bersaglio di questi
due potentati contendenti, ognun sel può immaginare. E tanto peggior
divenne la sua condizione, perchè l'imperadore, sdegnato per non aver
esso duca contro la promessa voluto concedere al papa il castello
di Nizza, volle dipoi tener guarnigione spagnuola in Asti, Vercelli
e Fossano. Parlò ancora premurosamente il pontefice della tenuta
dell'intimato concilio in Vicenza; ma ritrovò varie difficoltà in que'
monarchi; laonde convenne differirlo. Promosse eziandio vivamente
presso il suddetto Augusto la guerra da farsi contro il Turco, e ne
riportò molte promesse.

Questi al certo furono i veri motivi per li quali papa Paolo, benchè
con tanti anni addosso, e mal provveduto anche di sanità, prese a fare
un viaggio sì lungo da Roma a Nizza. Ma la gente maliziosa d'allora, ed
altri ancora dipoi si figurarono che lo sprone principale del vecchio
papa fosse l'ardente suo desio di maggiormente ingrandire il figlio
_Pier-Luigi_ e i nipoti. Nè si può negare che in cuor suo non avesse
alte radici questo affetto, familiare a quasi tutti i papi di que'
tempi corrotti. Pretende Bernardo Segni[432] che _non fosse tenuta
in quel secolo cosa degna d'infamia che un papa avesse figliuoli
bastardi, nè che cercasse per ogni via di farli ricchi e signori; anzi
erano avuti per prudenti e per astuti e di buon giudizio pontefici
tali_. Ma è ben lecito a noi di credere che in ogni secolo e tempo nel
tribunale dei buoni e dei veri amatori della religione, queste fossero
considerate per gravi macchie in chi è prescelto per sì alto e santo
grado nella Chiesa di Dio. E benchè il primo neo non abbia impedito a
taluno d'essere egregio pontefice, e sia almeno tollerabile il secondo,
quando si tenga fra i limiti della moderazione; pure l'eccedere in
questa passione sempre fu e sempre sarà un abusarsi di quella dignità
che Dio per tutt'altro conferisce ai ministri suoi. Ne abbiam veduto
in addietro de' perniciosi esempi. Quanto a _papa Paolo III_, convien
confessare che più al pubblico bene della Chiesa e della repubblica
cristiana, che al nepotismo, in imprendere quel viaggio furono rivolte
le sue mire; il che chiaramente apparisce da una relazione stampata
di Nicolò Tiepolo ambasciatore di Venezia. Che egli poi pensasse
seriamente ancora a prevalersi di tal congiuntura per promuovere i
vantaggi della sua famiglia, il fatto lo dimostra. Allorchè accadde
la morte del _duca Alessandro de Medici, Margherita d'Austria_ sua
moglie, dopo aver fatto uno spoglio di tutte le gioie e del meglio
della casa de Medici, ritirossi nella fortezza di Firenze, occupata
da _Alessandro Vitelli_. Da lì a qualche tempo passò a Prato, indi a
Pisa, per aspettar gli ordini dell'_Augusto Carlo_ suo padre. Cominciò
di buon'ora _Cosimo de Medici_ le sue pratiche alla corte d'esso
imperadore per ottenerla in moglie; ma a questo mercato concorreva
anche papa Paolo, e in Nizza ottenne quanto volle. Premeva più a Cesare
di mantenersi amico il pontefice che Cosimo, e già avea disegnato
qual moglie avesse a darsi al nuovo signor di Firenze. Fu dunque
dall'imperadore promessa la figlia sua naturale ad _Ottavio_ figlio
di _Pier-Luigi Farnese_; nè questo bastò al pontefice, perchè impetrò
ancora che l'imperadore lo investisse della città di Novara con titolo
di marchese. Aggiungono che l'accorto vecchio si fosse anche lusingato
di poter indurre in que' congressi l'imperadore e il re di Francia a
concedere a persona neutrale il ducato di Milano, per finir tutte le
loro liti: il che se gli riusciva, sperava appresso di far succedere
il figlio in quel riguardevole Stato. Dicono che anche ne fece la
proposizione, ma che que' monarchi non si sentirono ispirazione alcuna
di far questo sacrifizio. Di ciò tornerà occasion di parlare.

Nel dì 19 di giugno il _re di Francia_ si partì da' contorni di Nizza,
e nel dì seguente imbarcatosi il papa, ed accompagnato dall'imperatore
sino a Genova, continuò poi il viaggio, con arrivare a Roma nel dì 24
di luglio. Appresso dirizzò le prore verso la Spagna l'Augusto Carlo;
ma, sorpreso da venti contrarii, fu forzato a ritirarsi alle isole
di Ieres. Non volle entrare in Marsilia. Cresciuto poi il furore del
vento, che disperse la sua flotta, e lui stesso condusse in pericolo,
andò ad approdare ad Acquamorta. Ivi era con _Leonora regina_ sua
moglie, e sorella dello stesso imperadore, il _re Francesco_, il
quale non ebbe difficoltà di passare in un battello alla galea d'esso
Augusto, con dirgli: _Mio fratello, eccomi per la seconda volta vostro
prigione_. Lo abbracciò Carlo, e mostrando anch'egli egual finezza,
scese dipoi a terra, e fu in ragionamenti stretti con esso re, facendo
comparire, siccome accortissimo signore il più bel cuore del mondo,
e buona intenzione d'accomodarsi: il che diede speranza ad ognuno
di pace, fuorchè a papa Paolo, il quale avea abbastanza scandagliato
l'interno dello stesso imperadore. Passò dipoi esso Augusto in Ispagna,
e attese alla guerra contro il Turco. Intorno a questa io non dirò
altro, se non che non fu fatto quel magnifico armamento che per li
capitoli della lega si dovea: pure _Andrea Doria_ con una fiorita
armata navale si congiunse colle forze de' Veneziani, del papa e
dei cavalieri di Malta, e formò uno stuolo di cento e trentaquattro
galee, sessanta navi grosse ed altri navigli minori. Da più secoli non
s'era veduto un sì forte armamento in mare, ed ognuno ne prediceva
meraviglie. Ma il Doria, quando venne il tempo della battaglia, con
perpetuo suo scorno si ritirò, lasciando esposti i Veneziani al furore
del Barbarossa, con perder essi due galee, ed aver come miracolosamente
salvato a Corfù il lor galeone che facea acqua da tutte le bande.
Ricuperò poi il Barbarossa nell'anno seguente Castelnuovo, con mettere
a fil di spada quattro mila fanti spagnuoli veterani, lasciati ivi di
presidio: il che più sonoramente accrebbe le mormorazioni contra del
Doria. Scuse o giustificazioni si recarono della sua condotta, che
qui non importa riferire. Fu in pericolo di perdere nell'anno presente
anche la Goletta in Africa, restata in potere dell'imperadore, e ciò
perchè sei mila fanti spagnuoli quivi di guarnigione, per mancanza
di paghe, si ammutinarono, e convenne condurne la maggior parte in
Sicilia, dove, durando la lor sedizione, commisero de' gravi danni e
spogli di que' cristiani nazionali. _Don Ferrante Gonzaga_, vicerè
d'essa Sicilia, non ebbe altra via per metterli in dovere, che di
ricorrere all'inganno. Cioè colle più forti promesse, autenticate
da solenni giuramenti, prestati davanti al sacro altare, impegnò il
perdono per cadaun d'essi. Ma dacchè gli ebbe separati e sbandati,
a poco a poco fatti pigliare i loro capi, e moltissimi degli stessi
soldati, barbaramente contro la fede data, e conculcata la religione
d'essi giuramenti, fece impiccare: cosa di eterna infamia per lui, e
che gli tirò addosso l'odio di tutta la nazione spagnuola.

Mancò di vita nel dì 28 di dicembre dell'anno presente _Andrea Gritti_
doge di Venezia, celebre per la sua prudenza e per le sue militari
imprese, ed ebbe per successore _Pietro Lando_, eletto nel dì 20 di
gennaio dell'anno seguente. Parimente terminò i suoi giorni nel dì
primo di ottobre _Francesco Maria della Rovere_ duca d'Urbino, mentre
si trovava in Pesaro, con lasciar dopo di sè una gloriosa memoria per
le sue azioni. Secondo il Sardi[433], morì egli di veleno, datogli _ad
istanza di Luigi Gonzaga_, soprannominato Rodomonte. Il Giovio parla
dello stesso veleno, ma senza attentarsi di palesarne l'autore, benchè
dica che risultasse dal processo e dalla confessione chi fosse il
reo, lasciando sospetto contro di chi aspirava al dominio di Camerino.
Già dicemmo che contro il volere e le pretensioni della curia romana
s'era messo in possesso del ducato di Camerino _Guidubaldo_ figlio del
suddetto duca d'Urbino, il quale fin qui vi si seppe mantener contro
l'armi del papa colla riputazione del valoroso suo padre, e molto più
per la protezione de' Veneziani, de' quali esso duca Francesco Maria
era generale. Ma mancato di vita suo padre, e cessata l'assistenza
della repubblica veneta, il pontefice, che nell'anno addietro avea
con contraccambio d'altri beni indotto _Ercole Varano_ a cedere le
sue ragioni sopra Camerino ad _Ottaviano Farnese_ suo nipote, non
tardò a farle valere, inviando _Stefano Colonna_, oppure _Alessandro
Vitelli_, come altri vogliono, coll'esercito pontificio contro quella
città. Tuttochè essa fosse ben forte, pure il nuovo duca Guidubaldo,
conoscendo di non potersi quivi mantenere, e temendo inoltre di perdere
anche il ducato d'Urbino, venne poi nell'anno seguente a concordia
col papa, e gli rilasciò quella città e il suo ducato, di cui egli
non tardò ad investire il suddetto suo nipote Ottavio. Nel dì 3 di
novembre entrò in Roma _Margherita di Austria_, destinata in moglie
ad esso Ottavio, il quale era allora in età solamente di quindici
anni, dichiarato prefetto di Roma. Si celebrarono quelle nozze con
gran sontuosità, feste ed allegrezze. Confessò il papa d'aver avuto
in dote trecento mila scudi d'oro, ma non si sa qual banchiere
glieli coniasse. Racconta il Segni che questa principessa si trovò
sui principii malcontenta di un tal maritaggio, e che, essendo ita a
Castro e Nepi, disse che la più vile terricciuola del duca Alessandro
suo primo marito valeva più di Castro, e di quanto avea casa Farnese.
Ai motivi dunque del pontefice di sempre più ingrandir la sua casa
si dovette aggiugnere ancor questo. Cosa mirabil avvenne nel dì 29
di settembre di quest'anno[434]. Fra il porto di Baia e di Pozzuolo
apertosi il terreno, cominciò a vomitare fuoco, sassi, fumo e cenere,
che portata per aria si stese più di cento cinquanta miglia verso la
Calabria, e ne fu coperta tutta la città di Napoli. Cagionò questo
nuovo vulcano tremuoti per otto giorni. Restarono inceneriti tutti
gli alberi, spianati gli edifizii, e desolato un gran tratto di paese,
pieno dianzi di amene selve di agrumi e d'altri frutti. Della vomitata
materia fetente di zolfo si formò all'intorno di quella bocca un monte,
alto più d'un miglio, di circuito al piano di quattro miglia, occupante
i bagni delle Trepergole, e gran parte del lago Averno e del Lucrino.
Non avrei ardito di scrivere tanta altezza di quel monte, sembrando
a me un'iperbole, se non ne facesse fede anche Alessandro Sardi[435]
storico contemporaneo. Furono in questo anno da papa Paolo con sua gran
lode creati cardinali due insigni letterati italiani, cioè _Girolamo
Aleandro_ e _Pietro Bembo._


NOTE:

[430] Raynaldus, Annal. Eccl. Spondanus, Annal. Eccl.

[431] Du-Mont, Corps Diplomat.

[432] Segni, lib. 8.

[433] Alessandro Sardi, Storie MSte.




    Anno di CRISTO MDXXXIX. Indiz. XII.

    PAOLO III papa 6.
    CARLO V imperadore 21.


A cagion della tregua stabilita fra _Carlo imperadore_ e _Francesco
re di Francia_ si godè in quest'anno una felice quiete per l'Italia.
Intanto i Veneziani, dopo la pruova fatta del poco capitale che
poteva farsi degli aiuti dell'imperadore contro il Turco, scorgendo
sè soli rimasti in ballo, ed esposti alla straordinaria potenza di
Solimano, cominciarono a trattar seco di pace. A questo fine nel
mezzo dell'anno presente ottennero da lui una tregua di tre mesi,
la qual fu anche dipoi prorogata. Non furono ascosi all'imperadore
e al re di Francia questi negoziati del senato veneto col tiranno
d'Oriente; e però amendue (verisimilmente non per vera voglia di
guerreggiar contra degl'infedeli, e molto meno il re Francesco I amico
d'essi, ma per comparire presso la gente credula zelanti del bene
della cristianità) nel dicembre di questo anno spedirono a Venezia i
loro ambasciatori, cioè Cesare il _marchese del Vasto_, e il re il
_maresciallo di Annebò_, per esortar quel senato a desistere dalla
pace con esso Turco, con far loro sperare dei possenti soccorsi. Ma
gli avveduti e saggi Veneziani, che sapevano qual divario passi fra
parole e fatti, grandi onori bensì fecero a que' regi ministri, e
tennero più conferenze con essi, ma infine trovando troppo allignata
la discordia fra que' due monarchi, li rimandarono ben corrisposti
d'altrettante belle parole, e senza conclusione alcuna. Determinarono
poscia di cercar pace col sultano a qualunque condizione. Mancò di vita
in quest'anno nel dì primo di maggio l'_imperadrice Isabella_; perdita,
per cui fu inconsolabile l'imperador _Carlo V_ suo marito, che molto
la amava. Già dicemmo negata da Cesare a _Cosimo de Medici_ la figlia
_Margherita_, per darla ad _Ottavio Farnese_. Premendogli nondimeno di
tenerselo amico, l'avea, nell'anno addietro, confermato signore e duca
di Firenze: con che Cosimo cominciò ad esercitare un pieno dominio in
quelle contrade. E perciocchè, siccome signore di molta avvedutezza,
si voleva in tutto mostrar dipendente da esso imperadore per più
ragioni, e massimamente per essere tuttavia in man degli Spagnuoli le
cittadelle di Firenze e di Livorno, lasciò ancora all'elezione di lui
il destinargli una moglie. Dall'Augusto fu dunque prescelta _donna
Leonora_ figlia di _don Pietro di Toledo_ vicerè di Napoli. Mandò il
duca Cosimo a prenderla, e giunta nel dì 22 di marzo a Livorno, la
condusse con gran pompa a Firenze, dove sontuosamente furono celebrate
le sue nozze.

Nell'autunno di quest'anno scoppiò in Fiandra la ribellione della città
di Gante, originata dai troppi aggravii nuovamente imposti dai ministri
cesarei. Mi sia lecito lo scorrere colla penna colà, perchè gli affari
d'Italia andavano congiunti con quei di chi n'era imperadore, e ci
possedeva tanti Stati. Nulla curando il popolo di Gante il pregio
d'essere lo stesso Augusto Carlo uscito alla luce nella loro città,
prese l'armi, uccise, o cacciò quanti ministri v'erano dell'imperadore.
Nè solamente fece ricorso per aiuto al re di Francia, ma si diede anche
ad attizzar le altre provincie, affinchè scuotessero il pesante giogo
degli Spagnuoli. Portatone il disgustoso avviso a Cesare, dimorante
allora in Ispagna, conobbe egli tosto essere necessaria la pronta sua
presenza in quelle parti per ispegnere il nato fuoco, o per trattenerlo
che non si dilatasse. V'ha chi scrive, aver egli disegnato di passare
in Italia per mare, e poi per la Germania trasferirsi in Fiandra, e che
Francesco re di Francia, ciò inteso, gli esibisse il libero passaggio a
quella volta pel suo regno. Altri poi, e con più fondamento, sostengono
che Carlo, ben conoscente del generoso animo del re Cristianissimo,
facesse maneggi per impetrare il sicuro transito per la Francia: al
qual fine indorò la richiesta con isperanze di terminar le pendenze sue
con esso re. Aggiungono i politici, procurato da lui principalmente
questo passaggio, acciocchè i Fiamminghi, al mirar la buona armonia
che passava fra lui e il re di Francia, cessassero di lusingarsi
ch'esso re condiscendesse a prendere la loro protezione contra dello
stesso imperadore. Partito dunque di Spagna l'Augusto monarca, e
ricevuto dal figlio minore del re con immenso onore ai confini della
Francia, e poscia dal delfino e dal re stesso, sul fine dell'anno
arrivò a Fontanablò, dove il lasseremo. Allorchè giunse a Roma la
nuova dell'abboccamento che avea da seguire di que' due monarchi, non
fu pigro papa Paolo a destinare un legato verso Cesare, col pretesto
di condolersi seco della morte dell'imperadrice, ma singolarmente per
procurar la pace e vegliare agl'interessi della Chiesa, dello Stato
pontificio e della casa Farnese. Perciocchè si credeva allora dagli
indovini dei gabinetti principeschi che il pontefice amoreggiasse
Siena, oppure il ducato di Milano, siccome di sopra avvertimmo. Scelto
fu nel giorno 24 di novembre per la suddetta legazione _Alessandro
cardinal Farnese_ suo nipote, giovine di circa diecinove anni,
ma di soavissimi costumi, di eccellente ingegno e di grandissima
espettazione, come lasciò scritto Alessandro Sardi, con cui vanno
d'accordo gli altri scrittori di questi e de' susseguenti tempi.


NOTE:

[434] Summonte.

[435] Sardi, Storia MS.



    Anno di CRISTO MDXL. Indizione XIII.

    PAOLO III papa 7.
    CARLO V imperadore 22.


Nel primo giorno del presente anno[436] entrò _Carlo imperadore_
come in trionfo nella real città di Parigi, accompagnato dal _re
Francesco_, da' suoi figli e da tutta la magnifica sua corte. In tal
congiuntura incredibile fu il concorso di nobili e popolo, non solo di
Francia, ma anche di Spagna e d'Italia, in maniera che, quantunque sì
vasta anche allora fosse quella metropoli, pure si trovava per tutte
le sue strade così gran calca d'uomini e cavalli, che alcuni per la
folla perderono la vita. Non lasciò indietro il re Cristianissimo
sorta alcuna di divertimenti, come conviti, giostre, tornei ed altri
spettacoli, tutti fatti con somma magnificenza e spesa, per far onore
a sì grand'ospite. Tenne l'imperadore dei segreti e lunghi ragionamenti
col re e co' suoi ministri, nel che pareano divenuti due fratelli que'
possenti monarchi. Carlo V, da quell'accortissimo principe ch'era,
incantò ognuno con belle parole di voler cedere lo Stato di Milano ad
uno dei figli del re, ma con riserbarsi il compimento di così generose
promesse (fatte nondimeno solamente in voce) dappoichè fosse sbrigato
dall'impresa di Gante. Allorchè questa fu finita, sparirono quelle sì
amichevoli intenzioni della maestà sua, venendo sempre più ad apparire
che nell'Augusto Carlo, per mezzo della madre, era passato l'ingegno
di _Ferdinando il Cattolico_, il quale osservava la fede a misura
dell'utile suo. Perlochè trovandosi il re Francesco oltremodo deluso,
ad altro non pensò da lì innanzi che a nuocergli e a muover guerra
ai di lui regni. Arrivato l'imperadore a Brusselles, si applicò tutto
alle maniere di gastigar i Gantesi: al qual fine raunò alcune migliaia
di fanti tedeschi e cavalli borgognoni. Allora fu che il popolo di
Gante, giacchè era venuta meno ogni speranza di soccorso dalla parte
dei Franzesi, nè si trovavano in istato da poterla durare contra del
potente sovrano, spedirono inviati a chieder misericordia, facendogli
anche sperare che troverebbe aperte le porte della città, ed ogni
persona ubbidiente a' suoi cenni. Intanto alcuni de' più colpevoli,
conoscendo che l'aria d'Inghilterra sarebbe più salutevole per loro,
colà si rifugiarono. Ito poscia Cesare a Gante colle sue schiere,
armato vi entrò, fece tagliare il capo a nove di que' cittadini, e da
lì a qualche tempo a molti altri, con privar la città di tutti i suoi
privilegii, ed obbligar la cittadinanza a fabbricar ivi alle sue spese
una fortezza: al qual lavoro destinò Carlo per presidente _Gian-Giacomo
de Medici_ marchese di Marignano, che ogni dì più facea progressi
nella grazia di lui. Questo esempio di severità fece che tutti i
Paesi Bassi col capo chino pagassero e sofferissero da lì innanzi
qualsivoglia gravezza loro imposta. Ed appunto osserva il Segni che
questo imperadore con mostra di gran religione e giustizia aggravava
poi smisuratamente di tributi i suoi popoli di Fiandra, Milano, Napoli
e Sicilia; e che i governatori suoi cavavano il cuore ai sudditi
con esorbitanti aggravii: del che non si allegava esempio simile di
crudeltà sotto i precedenti principi. Che libri di religione leggesse
questo monarca, non vel saprei dire. Di questa sfigurata religione
viene accusato da esso Segni anche _Cosimo de Medici_, novello duca di
Firenze.

Sembrò ad alcuni che di questa maligna influenza partecipasse alquanto
eziandio lo stesso _pontefice Paolo III_. Oltre ad altre gravezze
da lui imposte ai popoli della Chiesa e al clero d'Italia, mise nel
presente anno un dazio sopra il sale, che increbbe molto ai suoi
sudditi. In Ravenna insorse per questo qualche tumulto, ma di poca
durata. All'incontro, i Perugini, pazzamente dato di piglio alle
armi, proruppero in un'aperta ribellione. Per metterli in dovere raunò
il papa otto mila fanti italiani; quattro mila Spagnuoli ottenne da
Napoli; ed aggiuntivi ottocento Tedeschi, fece marciar questa gente
addosso a Perugia sotto il comando di _Pier-Luigi_ suo figlio e di
_Alessandro Vitelli_. Le principali prodezze di costoro si ridussero
a bruciare il bello e fruttifero paese intorno a quella città, non
meritando nome alcune picciole scaramuccie, seguite fra essi e i
Perugini. Questi avevano chiamato alla lor difesa _Ridolfo Baglione_,
e confidavano forte che il duca di Firenze Cosimo, siccome principe
disgustato per non poche ragioni del papa, accorrerebbe in loro
aiuto. Ma fallito questo lor disegno, trovandosi sprovveduti d'ogni
cosa necessaria alla difesa, mandarono a trattar di concordia. Altro
non ottennero, se non che il papa li volle a discrezione. Entrativi
i ministri e soldati pontificii, per non essere da meno di Cesare in
gastigare i Gantesi, fecero decapitare sei di que' gentiluomini, dieci
altri ne mandarono a' confini; e, spogliato d'armi il popolo, e d'ogni
autorità e privilegio quel comune, ordinarono che alle spese loro si
piantasse una fortezza nella città, comprendendo in essa i palagi de'
nobili Baglioni. Rimasero per questo ben umiliati i Perugini; ma non
si dee tacere che tredici anni dopo il _papa Giulio III_ restituì loro
i magistrati e gli onori, con ridurre quella città al reggimento,
come era prima. Terminata questa festa, ad un'altra si diede
principio, perchè i Colonnesi, capo de' quali era _Ascanio Colonna_,
ricalcitrarono all'accresciuto prezzo del sale. Però papa Paolo, che
anche senza di questo mirava di mal occhio quella nobile e potente
casa, siccome quella che avea in altri tempi fatto fronte a' suoi
predecessori, mosse lor guerra con un esercito di dieci mila persone.
Ma perchè quest'altra scena più precisamente appartiene all'anno
prossimo, allora ne parleremo.

Seriamente intanto avea trattato _Luigi Badoero_, ambasciator de'
Veneziani a Costantinopoli, di far pace colla Porta ottomana, e
gli convenne conchiuderla, non come egli volle, ma come pretese
Solimano[437]. Fu obbligato il senato veneto a cedere al Turco
Napoli di Romania, e Malvasia nella Morea, due terre di grande
importanza, e di pagare trecento mila scudi d'oro nel termine di tre
anni. Il trovarsi abbandonata quella repubblica da chi le dovea dar
braccio contro le troppo superiori forze della potenza turchesca,
la indusse ad accettar sì dura legge. Giunta a Venezia la nuova di
questa svantaggiosa pace nel dì 27 d'aprile, grande strepito, fiere
mormorazioni si suscitarono contra del Badoero, che a tanto prezzo
l'avesse comperata. Era in pericolo la sua vita, non che la sua fama
per questo; ma si venne col tempo a scoprire un tradimento, cosa rara
in quella saggia e sì ben regolata repubblica. Dimorava in Venezia
Antonio Rincone, ambasciatore di Francia; e siccome il re Francesco,
non senza infamia del suo nome, teneva con Solimano non solo stretta
amicizia, ma anche una specie di lega; così il ministro suo andava
spiando tutto ciò che poteva essere di vantaggio al Turco. Venne poi
a scoprir per mezzo di Costantino e Niccolò Cavazza, segretarii della
repubblica, e di alcuni altri gentiluomini veneti, avere il consiglio
accordato segretamente al Badoero di poter cedere, se così portasse il
bisogno, le suddette due città o, per dir meglio, la Morea; e fecelo
il Rincone suddetto sapere a Solimano. Però allorchè l'ambasciatore
veneto affermò di non aver ordine dalla repubblica di far quella
cessione, Solimano il trattò da bugiardo e sleale, e stette saldo in
voler quelle due città. Leggesi presso il Du-Mont[438] lo strumento
di questa pace, fatto nel dì 20 d'ottobre dell'anno presente. Furono
poi da lì a molto tempo scoperti in Venezia i traditori, e coll'ultimo
supplizio gastigati alcuni d'essi, e gli altri si sottrassero alla
giustizia col fuggirsene in Francia. Venne anche licenziato il
menzionato Rincone, come persona che si abusava della sua autorità
in danno della repubblica. Trovavasi in questi tempi a Messina Andrea
Doria principe di Melfi con cinquantacinque galee, andando in traccia
de' corsari africani. Pervenutogli l'avviso che Dragut Rais, famoso
corsaro, subordinato al Barbarossa, andava in corso contro i Cristiani,
spedì _Giannettino Doria_ valoroso nipote suo con ventuna galee e
una fregata a cercarlo. Trovò egli avere il corsaro furiosamente
dato il sacco a Capraia, menato più di secento anime in ischiavitù,
ed essere passato ad infestare i lidi della Corsica. Il raggiunse
Giannettino, il combattè, e fatto acquisto di molti de' suoi legni,
prigione fra gli altri ebbe lo stesso Dragut, che fu messo alla catena
col remo. Tornossene il vittorioso Doria a Messina, e presentò costui
al principe suo zio, che, datone l'avviso all'imperadore, ricevette
per risposta, che sua maestà il donava a lui. Rimise poi Andrea Doria
questo mal arnese in libertà, con fargli pagare una grossa taglia, ma
con guadagnare eziandio un biasimo non lieve presso de' cristiani;
perciocchè Dragut divenne più implacabil persecutore de' medesimi
e cagionò loro da lì innanzi dei gravissimi danni. Stando l'Augusto
monarca in Brusselles nel dì 11 d'ottobre dell'anno presente, investì
il principe _don Filippo_ figlio suo del ducato di Milano, come consta
dal diploma rapportato dal Du-Mont. Nel dì 28 di giugno (altri scrivono
nel giorno ottavo di aprile) mancò di vita _Federigo II duca_ primo
di Mantova, con lasciar dopo di sè _Francesco III_ primogenito, che
a lui succedette nei ducato; _Guglielmo_, che dopo Francesco regnò;
_Lodovico_, che passato in Francia divenne poi duca di Nevers; e
_Federico_, che fu poi cardinale. Erano tutti questi figli in età
pupillare, e però il _cardinale Ercole_ loro zio colla _duchessa
Margherita_ prese il governo di quegli Stati.


NOTE:

[436] Belcaire. Spondano. Adriani. Giovio. Segni.

[437] Andr. Maurocenus. Alessandro Sardi. Segni ed altri.

[438] Du-Mont, Corps Diplomat.




    Anno di CRISTO MDXLI. Indizione XIV.

    PAOLO III papa 8.
    CARLO V imperadore 23.


La guerra fra _papa Paolo_ ed _Ascanio Colonna_ diede in questi tempi
pascolo ai cacciatori di nuove. Andò l'esercito pontificio, comandato
da _Pier-Luigi Farnese_, a mettere campo a Rocca di papa, e cominciò a
batterla colle artiglierie. Trovavasi allora Ascanio a Ginazzano, ed
avendo inviato alquante schiere in soccorso di quella terra, ebbe la
mala ventura; perchè, rotte le sue genti, in gran parte rimasero uccise
o prigioniere. Perciò da lì a qualche tempo quella rocca capitolò la
resa. Passarono l'armi pontificie sotto Palliano, e vi trovarono alla
difesa _Fabio Colonna_ con un grosso presidio di mille e cinquecento
fanti, che, tosto usciti fuori, diedero il ben venuto ai papalini,
uccidendo i bufali che tiravano le artiglierie, e poco mancò che
queste non inchiodassero. Furono fatte molte azioni sotto quella terra
e sotto Ceciliano, a cui nello stesso tempo fu posto l'assedio. Dopo
gran tempo s'impadronì il Farnese di Palliano e della sua cittadella,
di Ceciliano, Ruviano e d'ogni altro castello posseduto da Ascanio
Colonna in quel della Chiesa. Furono, d'ordine del papa, smantellate
dai fondamenti le loro fortezze; nel qual tempo tanto il vicerè di
Napoli, quanto l'imperadore, della cui protezione godevano i Colonnesi,
con tutto il desiderio di dar loro aiuto, nulla si attentarono di fare
in lor favore, per non inimicarsi il papa. Intanto _Carlo Augusto_
dalla Fiandra passò in Germania, per quetar, se potea, i torbidi
funestissimi della religione, e per disporre un buon argine alla
guerra che veniva minacciata dal sultano de' Turchi all'Ungheria. Per
conto della religione, niun vantaggio se ne ricavò. Fece nuove premure
il legato pontificio per la celebrazione d'un concilio generale,
desiderato sommamente anche dall'imperadore; ma perchè insorsero
discrepanze intorno al luogo, bramandolo il papa in Italia, e gli
altri in Germania, intorno a questo importante punto nulla per allora
si conchiuse. Quanto all'Ungheria, mandò bensì il _re Ferdinando_
l'esercito suo all'assedio di Buda, occupata dalla _regina vedova_
del _re Giovanni_, ma ne riportò una considerabil rotta dall'armata di
Solimano, che in persona accorse colà, ed appresso s'impadronì della
stessa città di Buda, capitale di quel regno.

Ora l'_imperador Carlo_, tuttochè paresse necessaria la presenza
sua in quelle parti, esigendola i bisogni della Cristianità, cotanto
malmenata dai Turchi; pure, siccome avido di gloria, avendo disegnato
un'altra impresa, s'incamminò alla volta d'Italia. Cioè si era
messo in animo di far guerra ad Algeri, gran nido di corsari, e
sede del formidabil Barbarossa che tenea tanto inquiete le coste del
Mediterraneo cristiano, e massimamente la Spagna. A questo fine avea
egli approntata una poderosissima flotta in Ispagna e in Italia sotto
il comando di _Andrea Doria_. Calò dunque Cesare nel mese di agosto a
Trento, dove fu ad inchinarlo il _marchese del Vasto_ colla nobiltà
milanese, e comparve ancora a fargli riverenza _Ercole II duca_ di
Ferrara, ed _Ottavio Farnese_ duca di Camerino. Passato a Milano,
fu in quella città accolto con ogni possibil onore e magnificenza.
Altrettanto fecero i Genovesi, allorchè pervenne alla loro città. Erasi
già concertato un abboccamento da tenersi tra il papa ed esso Augusto
in Lucca; però il pontefice si mosse da Roma nel dì 27 di settembre,
senza far caso de' medici, che gli sconsigliavano questo viaggio pei
pericolosi caldi della stagione, e per la sua troppo avanzata età. Ma
prevalse in lui la premura di levar le difficoltà insorte pel concilio
generale, e d'impedir una nuova guerra che già si presentiva aversi
a destare dal _re Francesco_ contra d'esso imperadore. Imperocchè,
manipolando sempre il re franzese le maniere di sminuire la potenza
austriaca, e mantenendo perciò non senza discredito suo una stretta
corrispondenza ed amicizia con Solimano imperadore de' Turchi, avea
nel precedente luglio messo in viaggio due suoi oratori alla Porta
ottomana, cioè _Antonio Rincone_ Spagnuolo, che, bandito dalla
patria, era passato molto tempo prima al suo servigio, ed, inviato a
Costantinopoli, era stato ben veduto dal sultano. Di costui e delle
sue trame in Venezia parlammo di sopra. Il Rincone adunque con _Cesare
Fregoso_, confidando nella tregua che tuttavia durava fra Carlo V e
Francesco I, venuto in Italia, s'imbarcò sul fiume Po, meditando di
passare a Venezia. Per quanto gli dicesse il Fregoso, che trovandosi
egli dichiarato ribelle dell'imperadore, non era compreso nella tregua,
e poter senza pena essere secondo le leggi ucciso da chicchessia; pure
si ostinò in quel viaggio. Arrivati che furono il Rincone e il Fregoso
alla sboccatura del Ticino, eccoti sopraggiugnere gente incognita in
barca, che li colse amendue, e poi li trucidò. Fortunatamente un'altra
barca, dove era il segretario del Rincone colle istruzioni, si salvò a
Piacenza. A tale avviso montò nelle furie il re Francesco, e, imputando
al marchese del Vasto la loro cattura e morte, pretese rotta la tregua,
e contravvenuto al diritto delle genti.

Arrivò nel dì 8 di settembre _papa Paolo_ a Lucca, e nel dì 10 vi
fece la sua entrata anche l'_Augusto Carlo_, che tenne poi varie
conferenze colla santità sua. Osserva il Segni che Carlo portava una
cappa di panno nero, un saio simile senza alcun fornimento, e in capo
un cappelluccio di feltro, e stivali in gamba, coprendo con quest'abito
semplicissimo un'ambizion superiore a quella d'Ottavio Augusto monarca
del mondo. Al corteggio di sua maestà si trovarono i _duchi di Ferrara
e di Firenze_; e perciocchè il primo prese la mano sul secondo, col
tempo insorsero liti di precedenza tra _Alfonso II duca_ di Ferrara
e lo stesso Cosimo, che servirono di passatempo ai politici, e di
scandalo presso d'altri. Si trattò in Lucca del concilio, e sebben più
d'uno lasciò scritto che ivi si determinò di tenerlo in Trento, pure
il Rinaldi, annalista pontificio, con buoni documenti ci assicura che
niuna determinazione fu presa allora intorno al luogo. Vi si parlò di
lega contra il Turco, e di conservar la pace; ma colà giunto il _signor
di Monì_ ambasciator franzese, alla presenza del papa richiese i suoi
due presi oratori (che non erano già in vita), e giustizia contro il
_marchese del Vasto_. Tanto l'imperadore che il marchese stettero saldi
in negar d'essere autori consapevoli del fatto: il perchè maggiormente
adirato il re di Francia, fece ritenere in Lione _Giorgio d'Austria_
arcivescovo di Valenza e vescovo di Liegi. Quindi, acciecato dallo
spirito di vendetta, contrasse la lega coi re di Svezia e Danimarca,
e con altri principi tutti eretici; e sempre più strinse l'amicizia
con Solimano gran signore ai danni dell'imperadore. Ancor qui vien
preteso che neppur trascurasse il buon pontefice in questa occasione
di procurare i vantaggi della propria casa, con proporre a Cesare,
che quando a lui non piacesse di soddisfare alle richieste del re
Cristianissimo, con cedergli il ducato di Milano, si compiacesse di
metterlo almeno in deposito nelle mani del duca Ottavio Farnese, nipote
d'esso papa, e genero del medesimo Augusto; il quale, finchè fossero
decise le controversie fra la maestà sua e il re di Francia, pagherebbe
censo, e lo renderebbe poi a chi fosse di dovere. Se questo ripiego
riusciva all'accorto pontefice, sperava ben egli che di quel deposito
o tardi o non mai si sarebbe veduto il fine. Che l'imperadore non
rigettasse affatto la proposizione, si rende non inverisimile da quanto
diremo altrove.

Affaticossi poi il papa, unito ad _Andrea Doria_ e ad altri generali
cesarei, per dissuadere a _Carlo V_ l'impresa d'Algeri, siccome troppo
pericolosa per la stagione avanzata, in cui suole imperversare il mare;
ma non si lasciò egli smuovere punto, forse credendo di avere sposata
la fortuna, che certo fin qui gli si era mostrata molto propizia; ma
ebbe bene a pentirsene da lì a non molto. Non più di tre giorni si
fermò egli in Lucca, e passato al golfo della Spezia, di là spiegò
le vele alla volta di Maiorica, per ivi far l'unione di tutto il suo
potente stuolo, dov'era imbarcata numerosa fanteria italiana, spagnuola
e tedesca, con un rinforzo di cavalleria. Non potè sarpar le ancore
se non il dì 18 d'ottobre, tempo disfavorevole alle imprese di mare
in paese nemico. Arrivato sotto Algeri, diede principio all'assedio
col fracasso delle artiglierie. Ma ecco nel dì 25 d'ottobre sorgere
un vento di tramontana si fiero, che conquassò ben cento e trenta
legni dei cristiani. Ruppersi molti di essi, e chi non perì nel mare,
fuggendo a terra, trovava la morte per li Mori posti alla guardia de'
lidi. Restò l'esercito cesareo sotto Algeri senza vettovaglie, senza
paglia pei cavalli, senza fuoco, perchè combattuto da una dirotta
pioggia e dal furiosissimo vento. Forza dunque fu di levare il campo,
e d'imbarcare, come si potè, la gente nelle galee e navi che non erano
perite; e perchè luogo non restava a' bei cavalli di Spagna, parte
de' quali avea servito di cibo alle affamate soldatesche, se ne fece
un macello. Molti poi di questi legni, tuttavia perseguitati dalla
tempesta, colle genti che vi erano sopra, rimasero preda dell'onde. Gli
altri sbandati, chi alla Spezia, chi a Livorno e chi alle spiagge di
Spagna approdarono. Ridottosi l'imperadore a Bugia, porto dell'Africa
mal sicuro, colle galee di Spagna ed altre navi, fu, per la continuata
fierezza del mare, costretto a fermarsi ivi per venticinque giorni,
dove anche si fracassarono alcune sue galee; e finchè venuta un po' di
bonaccia, s'imbarcò; ma rispinto di nuovo colà, finalmente nel dì 28 di
novembre fece vela verso la Spagna, e a dì 3 di dicembre prese porto a
Cartagena, portando seco una memoria indelebile di sì grave sciagura
che fece tanto strepito per tutta l'Europa, e insieme la gloria di
aver mostrato un costante ed eroico animo in tutta quella lagrimevole
occasione: gastigo della sua testardaggine o troppa fiducia della sua
fortuna.




    Anno di CRISTO MDXLII. Indizione XV.

    PAOLO III papa 9.
    CARLO V imperadore 24.


Pe' buoni uffizii di _papa Paolo_ si era nell'anno addietro astenuto
_Francesco re_ di Francia dal muover guerra a _Carlo imperadore_,
essendoglisi fatto conoscere il sommo vitupero, in cui sarebbe incorso,
se in tempo che Cesare facea l'impresa di Algeri in benefizio della
cristianità di tutto il Mediterraneo, e per conseguente anche della
Francia, egli avesse impugnate l'armi contra di lui. Ma dacchè vide sì
infelicemente terminata quella spedizione, e che in tanto sconcerto
delle forze di Cesare si poteano sperar maggiori progressi, raunato
un potentissimo esercito, in quattro diversi siti sul principio
della primavera portò la guerra addosso agli Stati di esso Augusto,
pretendendo guasta la tregua fra loro per la morte del Rincone e del
Fregoso. Inviò dunque _Arrigo il delfino_ figlio suo primogenito con
poderoso esercito all'assedio di Perpignano, capitale del Rossiglione,
frontiera della Spagna. A _Carlo duca d'Orleans_ suo secondogenito
diede l'incumbenza d'assalire con altro vigoroso corpo d'armati il
ducato di Lucemburgo. Il _duca di Cleves_ col signor di Longavilla con
altre milizie ebbe ordine di passare ostilmente contro il Brabante, e
_Antonio di Borbone duca_ di Vandomo contro la Piccardia. Disposto un
sì grave apparato, nel dì 10 di luglio dichiarò pubblicamente la guerra
allo imperadore, persuadendosi che, colto da tante parti, in alcuna
almeno di esse avesse a soccombere. Non era approvata dai suoi generali
più prudenti questa divisione di forze, sostenendo essi che più buona
ventura si potea promettere da un gagliardissimo unito esercito, che da
tanti ritagli; ma niuno osò di contraddire alla risoluzion già presa
da un re che credea saperne più di loro. Altro a me intorno a quelle
guerre non resta da dire, se non che bravamente si difese lo imperadore
in tutti que' siti, e che incendii e guasti furon ben fatti, ma senza
alcun rilevante guadagno dal canto dei Franzesi, e con avere esso re
Francesco gittati più milioni per nulla ottenere.

Neppure dimenticò in questi tempi esso re Cristianissimo gli affari
di Piemonte, dove i suoi capitani teneano ed aveano ben fortificate
le città di Torino, di Pinerolo ed altri luoghi. Impadronissi il
signor di Bellay di Cherasco, e di là passò sotto la città d'Alba; ma
non vi si fermò gran tempo, per avervi trovato chi sapea difenderla.
Arrivato intanto di Francia il signor di Annebò con sette mila fanti
tra italiani e franzesi veterani, l'armata loro, forse ascendente a
diciotto mila combattenti, imprese l'assedio di Cuneo, castello forte
a piè de' colli di Tenda, dove si uniscono due fiumi discendenti
dall'Alpi. Si era conservata questa terra sotto l'ubbidienza di _Carlo
duca di Savoia_, senza voler ammettere guarnigione imperiale, siccome
aveano fatto Asti, Vercelli, Ivrea, Fossano, Chieri, Cherasco ed altre
terre, dove _Alfonso marchese del Vasto_ governatore di Milano teneva
presidio cesareo. Il popolo di Cuneo fu in tal congiuntura forzato
a chiedere soccorso al marchese, che vi mandò sessanta cavalli con
due compagnie di fanti. Questo picciolo aiuto, unito al valore de'
terrazzani, che fecero una gagliarda difesa, obbligò dopo qualche tempo
gli assedianti franzesi a ritirarsi di là: avvenimento non diverso
da altri del secolo prossimo passato, e che abbiam veduto rinnovato
nel 1744, in cui l'armi franzesi e spagnuole, dopo lungo assedio di
quella forte terra o città, han dovuto battere la ritirata con gloria
di _Carlo Emmanuele_ re di Sardegna e duca di Savoia. Per mancanza
poi di paghe si sbandò la gente condotta dall'Annebò. Di costoro, che
voleano passare sul Piacentino, il marchese del Vasto ne uccise circa
settecento a Monteruzzo, e gli altri si dispersero per le langhe, onde
ancora furono cacciati. Riuscì al soprallodato marchese di prendere in
quest'anno Villanuova d'Asti, Carmagnola, Carignano e qualche altro
picciolo luogo; colle quali imprese terminò la campagna in Piemonte,
stando il duca di Savoia a compiagnere la funesta scena che faceano le
due nemiche armate sulle terre del suo dominio.

Lasciossi tanto accecare in questi tempi dalla malnata passione sua
il _re di Francia Francesco I_, che giunse a commettere un'azione che
sarà di perpetua infamia, non dirò già alla nazion franzese, che niun
assenso prestò alle sconsigliate risoluzioni del re, anzi le detestò,
come apparisce dalle storie; ma bensì allo stesso re Francesco, che,
dimentico d'essere cristiano, nonchè Cristianissimo, per soddisfare
al fiero appetito della vendetta insieme e dell'ambizione, spedì a
Costantinopoli Antonio Polino e il signor di Ramon a trattar lega col
gran signore Solimano a' danni dell'_imperador Carlo V_ e del _re
d'Ungheria Ferdinando_ suo fratello. Restò conchiuso fra loro che
il Barbarossa con potente armata navale verrebbe nel Mediterraneo
ad unirsi co' Franzesi, e che Solimano in persona con ducento mila
combattenti continuerebbe l'acquisto del regno di Ungheria. Ma perchè
era di molto avanzata la stagione, si differì all'anno seguente
l'effettuazione di sì obbrobrioso trattato. Non erano ascose a _papa
Paolo III_ queste mene del re franzese, e ne provava gran pena pel
nero turbine che soprastava a tanti innocenti cristiani, esposti alla
desolazion del paese o alla schiavitù, e ad abiurar la religione, e
per l'evidente pericolo che crescesse la potenza turchesca, a cui
anche potea venir fatto di occupar qualche sito importante nelle
viscere della cristianità d'Occidente. Scrisse più lettere, spedì
legati, inculcando sempre più ragioni e preghiere per condurre i due
emuli monarchi alla pace: tutto nondimeno indarno, rovesciando cadaun
d'essi sopra l'altro la colpa di tanti sconcerti, ed amendue ostinati
ed accaniti l'un contro l'altro. L'anno fu questo, in cui pel buon
maneggio di _Giovanni Morone vescovo_ di Modena, insigne per la sua
dottrina, prudenza ed eloquenza, e nunzio pontificio in Germania,
rimasero spianate le difficoltà sin qui insorte intorno al luogo,
dove s'avea a tenere il concilio generale; e si fissò la risoluzione
di aprirlo nella città di Trento. Sopra di che formò lo zelante
pontefice Paolo nel dì 22 di maggio una bolla, rapportata dal Rinaldi,
in cui informò tutti i regni cattolici che nel dì primo del prossimo
novembre se ne farebbe l'apertura nella città suddetta. Di buon'ora
si scatenarono i protestanti contra di questo santo decreto, quasichè
dovesse da loro prender legge la Chiesa cattolica. Ma neppur in questo
anno si potè dar principio a quella sacra assemblea per cagion delle
guerre che più che mai continuarono.

Provossi in questi tempi, specialmente nella Lombardia, il flagello
delle locuste passate dal Levante in Italia[439]. Erano alate, e
più grandi delle solite a vedersi, perchè lunghe un dito; volando
adombravano il sole per lo spazio di uno o due miglia; e dovunque
passavano, faceano un netto di tutte le erbe ed ortaglie. Nota il
Surio[440] che in questo medesimo anno la Slesia e la Misnia in
Germania nel tempo di state patirono lo stesso infortunio. Venuto
poi il verno, perirono esse locuste, ma infettando l'aria col loro
fetore; e guai a chi non ebbe la cura di seppellirle. Tremuoti ancora
spaventosi riempierono di terrore nel giugno di quest'anno la Sicilia
e la Toscana, e caddero molti edifizii, e perirono centinaia di
persone, massimamente nella terra di Scarperia e in tutto il Mugello,
con risentirsene Firenze, Pisa, Volterra, Lucca ed altri luoghi.
Questi erano flagelli presenti; eppur la buona gente li prendea
solamente per presagii e preludii di maggiori disgrazie. Merita ben
_Gasparo Contarino cardinale_ che qui si faccia menzione dell'immatura
sua morte, accaduta in Bologna nel dì primo di settembre dell'anno
presente, e non già del seguente, come alcuno ha scritto; perchè in lui
mancò un gran lume del sacro collegio. Ma in questo medesimo anno _papa
Paolo_ avea fatta una promozione di cardinali nel dì 2 di giugno, in
cui fra gli altri egregi personaggi ottennero la porpora il suddetto
_Giovanni Morone arcivescovo_ di Modena, _Gregorio Cortese_ e _Tommaso
Badia_, amendue Modenesi, illustri per la loro dottrina e per altre
doti.


NOTE:

[439] Isnardi, Diario Ferrarese MS. Alessandro Sardi.

[440] Surius, Commentar. Campana, Vita di Fil. II.




    Anno di CRISTO MDXLIII. Indizione I.

    PAOLO III papa 10.
    CARLO V imperadore 25.


Giacchè l'_Augusto Carlo_ mirava da lungi il nuovo gagliardo armamento
del re di Francia contro i suoi Stati di Fiandra e d'Italia, e del
pari non ignorava aver egli incitato il gran signore Solimano contro
dell'Ungheria, e come formidabil fosse la flotta preparata dal
Barbarossa contro i cristiani del Mediterraneo: determinò di passar
dalla Spagna in Italia, e poscia in Germania, per accudire dove il
bisogno maggiore lo richiedesse. Aveva egli fatto riconoscere con
solenne funzione dagli Stati di Spagna _don Filippo_ suo figlio
per suo successore in que' regni; e parimente gli avea procacciata
in moglie _donna Maria_ figlia di _don Giovanni re_ di Portogallo,
tuttochè esso suo figlio non avesse che tredici anni. Celebrate poi che
furono le nozze nel marzo del presente anno, l'imperadore, imbarcato
sulle galee d'_Andrea Doria_, arrivò felicemente a Genova. In questo
mentre, per maggiormente precauzionarsi contro del re Cristianissimo,
avea egli contratta lega con _Arrigo VIII re_ d'Inghilterra; ma lega
che sommamente dispiacque al _pontefice Paolo_, al vedere che quel
re, divenuto ribelle alla religion cattolica, veniva ad unirsi con
un imperadore, per portar le armi contro la Francia cattolica. Ma
noi ora viventi non più facciam caso di siffatte leghe fra cattolici
e protestanti, perchè avvezzi a toccar con mano che l'interesse di
Stato è pur troppo il primo mobile in cuor de' regnanti, e non già la
religione. Ora il pontefice, dacchè seppe il disegno di Carlo Augusto
di tornare in Italia, fece proporre un abboccamento con lui, sperando
pure, giacchè nulla servivano i mezzi finora adoperati, di poter
colla presenza ed eloquenza sua muovere qualche trattato di pace,
per cui verisimilmente avea delle buone intenzioni dalla parte de'
Franzesi. A questo congresso non inclinava Cesare, perchè, prevedendo
che senza cedere alcuna porzion di Stati o diritti non si poteva venir
all'accordo, egli non si sentiva voglia di comperar la quiete con suo
svantaggio, e però si andava divincolando per fuggir quell'incontro.
A Genova, dove egli era pervenuto, si portarono il _marchese del
Vasto_ e _don Ferrante Gonzaga_ per inchinarlo, ed altrettanto fece
anche _Pier-Luigi Farnese_, la cui nuora _Margherita_ si fermò a Parma
ad oggetto di vedere nel passaggio l'Augusto genitore, con cui di
Spagna era venuto eziandio il _duca Ottavio_ suo marito. Essendosi
ancora portato colà _Cosimo duca di Firenze_, tanto si maneggiò,
che l'imperadore, intento a raccoglier moneta, si lasciò indurre a
rimettergli le cittadelle di Firenze e di Livorno, con che egli pagasse
ducento mila scudi d'oro, come attesta il Segni con altri storici.
L'Adriani scrive cento cinquanta mila.

Si mosse intanto da Roma l'ansioso papa Paolo coll'accompagnamento
sfarzoso di una gran corte, e di mille e quattrocento cavalli a' dì
26 di febbraio, e passando per nevi e ghiacci, arrivò a Bologna, dove
sperava che Cesare verrebbe a trovarlo. Ma dacchè ebbe inteso non poter
esso Augusto portarsi colà, stante il bisogno di passar frettolosamente
in Germania, tanto si adoperò, che fu destinata la terra di Busseto,
posta fra Piacenza e Cremona, e posseduta da Girolamo Pallavicino, per
luogo del loro congresso. I fatti mostrarono non aver l'imperadore
la fretta, con cui egli si schermiva dall'abboccarsi col papa. Ora
l'impaziente pontefice si portò sino a Parma e Piacenza, non volendo
che gli scappasse di mano l'astuto monarca. E perchè poi si avvide
che si differiva il di lui arrivo a Genova, o la partenza di là,
determinò di tornarsene a Bologna. Prima nondimeno di portarsi colà,
perchè era stato invitato dal _duca di Ferrara Ercole II_ a visitar
la sua capitale, imbarcatosi nel dì 21 d'aprile a Brescello, arrivò
lo stesso giorno in vicinanza di Ferrara, dove nel dì seguente fece la
sua solenne entrata. La magnificenza, con cui fu egli accolto dal duca
e dalla nobiltà e popolo ferrarese, gli spettacoli e divertimenti a
lui dati, e l'immenso concorso di foresteria a quella città, vengono
descritti nel Diario manuscritto di Antonio Isnardi, e in altre
storie ferraresi. Ne ho parlato anch'io nella seconda parte delle
Antichità Estensi. Quivi si fermò per tre giorni il papa, dopo di
che si restituì a Bologna. Venne finalmente la sospirata nuova che
l'imperadore era per muoversi da Genova; laonde il pontefice corse a
Parma, e nel dì 21 giugno passò a Busseto. A quella terra nel giorno
seguente arrivò parimente l'Augusto Carlo, e furono amendue ad uno
stretto colloquio di più ore. Per quanto si affaticasse il santo padre
per indurre l'imperadore a dar mano alla pace, con cedere lo Stato
di Milano ad un figlio del re di Francia, il trovò sempre più saldo
di una torre. Però venne egli a proporre per mezzo termine che sua
maestà desse a _Pier-Luigi Farnese_, oppure ad _Ottavio_ suo nipote,
quel ducato, cioè a persone divotissime di Cesare e del sacro romano
imperio: proposizione non nuova agli orecchi di quel monarca, il quale
seppe ben difendersi da questo assalto, ancor che molto perorassero
le lagrime della _duchessa Margherita_ figlia di esso Augusto, ed
inoltre gli fosse esibito grossissimo censo in avvenire, e di presente
una strabocchevol somma di danaro, che papa Paolo s'era studiato di
ammassare in varie guise per questo fine.

Voce comune fu che questo desiderato ingrandimento della casa Farnese
fosse, non dirò l'unico, ma uno de' principali incentivi, per cui il
papa, nulla curando i disagi de' viaggi e della stagione, la poca sua
sanità, e l'età ormai inclinante alla decrepitezza, anzi dimenticando
il decoro della sublime sua dignità, corresse dietro all'Augusto
Carlo, che poi si sbrigò presto di lui[441]. Lo stesso cardinal
Sadoleto, che pure stava allora in Francia, confessò che, prima
anche dell'abboccamento di Busseto, era corsa la fama che per privati
interessi il papa avesse impreso questo viaggio. Cesare Campana[442],
e molto più il cardinal Pallavicino[443], per gratitudine alla memoria
di un papa, da cui la insigne compagnia di Gesù riconosce la prima
sua approvazione, amendue lontani di tempo, prendono qui a volere
smentir quella voce. Ma difficile è che mai la schiantino dal cuore
degli accorti lettori. Perciocchè l'addurre che il Giovio e due o tre
altri storici han preso abbaglio in altri punti di storia, niuna forza
ha, perchè troppo pruova; e potrebbonsi con arme sì comode mettere
in dubbio infinite altre vere asserzioni degli storici. Ognun sa se
gagliardo fosse, per non dir di più, anche in Paolo III il prurito
di portar la sua casa ad onori sublimi di principato; poco ancora
staremo a vederne una indubitata pruova. Qui poi abbiam la corrente
degli storici che asseriscono quel fatto, anche prima del congresso di
Busseto; e la maggior parte contemporanei, e non solo d'Italia, ma di
Francia e di Spagna. Per tacere degli altri, Alessandro Sardi[444],
che in questi tempi fioriva, e lasciò una Storia manoscritta, di cui
mi servo, va in ciò d'accordo cogli altri. Onofrio Panvinio[445], che
pescava in buoni gabinetti, afferma, avere _il papa fatto all'aperta
intendere_ questa sua proposizione all'imperadore. E Bonaventura
Angeli[446], che non ignorava gl'interessi di casa Farnese, e dedicò
la sua Storia al _duca Ranuccio_, non dovea certo tener per sogno le
condizioni proposte da papa Paolo per ottenere il ducato di Milano
al figlio, le quali son riferite dall'Adriani. Più ragionevol cosa
dunque è il sostenere che principalmente si movesse il pontefice al
suddetto viaggio ed abboccamento per maneggiar la pace in bene della
cristianità; e che v'ingroppasse poi il progetto dell'acquisto di
Milano pel figlio o nipote, giacchè si trovò Cesare troppo alieno
dal sacrificare quel bel paese alle voglie del re di Francia. Hanno i
lettori a perdonarmi se qui mi son fermato alquanto per amore della
verità, credendo io infine che nulla pregiudichi all'onor di questo
pontefice l'aver procurato l'ingrandimento de' suoi piuttosto cogli
Stati altrui che con quelli della Chiesa.

S'inviò poscia l'_Augusto Carlo_ verso la Germania, e il papa
malcontento se ne tornò a Roma. In questo mentre si cominciò a provar
da' cristiani qual flagello avesse tirato sopra di loro la disordinata
passione del re chiamato Cristianissimo. Avea il Barbarossa, per ordine
di Solimano, allestita una formidabile flotta di galee, fuste e legni
da carico, con quattordici mila Turchi da sbarco, e con essa verso il
fine di aprile fece vela, giugnendo poi al Faro di Messina sul fine di
giugno. V'era sopra anche Antonio Polino, ministro del re di Francia,
come direttore di sì detestabil impresa. Per lo spavento si fuggirono
gli abitatori di Reggio di Calabria. Dato prima il sacco alla misera
città, ne fece poi la rabbia turchesca un falò, oltre al tagliare gli
alberi fruttiferi, le vigne e le palme di quel paese. Di là condussero
que' Barbari gran copia di anime cristiane in servitù. Inferiti altri
danni alle riviere della Lucania e Puglia, arrivò la flotta infedele
alla sboccatura del Tevere: il che mise in somma costernazione la
stessa città di Roma, talmente che, sebbene il Polino assicurasse il
_cardinal di Carpi_ reggente, che niun pericolo v'era, pure non si potè
impedire la fuga di moltissimi in luoghi più sicuri. Di là navigò,
senza far altri danni, il Barbarossa fino a Marsilia, dove si vede
trionfalmente accolto questo gran nemico del nome cristiano nel mese
di luglio. Perchè era andato a male un trattato dei ministri franzesi
di sorprendere il castello di Nizza in Provenza, irritato il _re
Francesco_, ordinò che le sue galee, sotto il comando di _Francesco di
Borbone_ conte d'Anghien di sangue reale, unite all'armata turchesca,
andassero all'assedio della città di Nizza. Si sostennero con vigore
que' terrazzani dal dì 10 d'agosto sino al dì 22 contro il continuo
fuoco delle artiglierie, e contro gli assalti de' Turchi; ma infine,
conoscendosi incapaci di resistere più lungamente a tante forze
nemiche, capitolarono con oneste condizioni la resa. Si applicò dipoi
il Barbarossa a combattere il castello, alla cui difesa stavano Andrea
di Monforte e Paolo Simeone cavalier di Malta, risoluti di resistere
sino all'ultimo fiato. Intanto _Carlo duca di Savoia_, stando in
Vercelli, non potea darsi pace per le sventure della sua città di
Nizza; e però tanto pregò e scongiurò il _marchese del Vasto_, che
l'indusse a muovere le sue milizie verso Genova, per portare soccorso
all'assediata cittadella. Imbarcatisi dunque amendue colla gente sulle
galee di _Andrea Doria_, andarono a posarsi a Villafranca: il che bastò
perchè il Barbarossa e i Franzesi, dopo aver dato il sacco alla città,
sciogliessero l'assedio, con ridursi il generale turchesco per mare
a Tolone, dove colle sue truppe svernò, ma non senza gravissimo danno
de' Provenzali. Ed ecco a che si ridussero tutte le prodezze di quel
Barbaro e de' suoi collegati franzesi in quelle parti.

Dacchè ebbe il duca di Savoia rinfrescata di gente la fortezza, e ben
vettovagliata la città di Nizza, dove richiamò gli abitanti fuggiti,
tornò col marchese del Vasto in Piemonte, ed imprese l'assedio della
città di Mondovì, con alzarvi tre batterie. Gran tempo vi stettero
sotto, e più vi sarebbero stati, se non fossero cadute loro in
mano le lettere che colà inviava il signor di Butieres general dei
Franzesi in Piemonte. Ne furono finte delle altre, colle quali si
ordinava al comandante di Mondovì di capitolare, perchè non gli si
potea dar soccorso: il che fece rendere le città. Susseguentemente
s'impadronirono essi di Caramagna, di Raconigi, Carmagnola e Carignano;
nel qual ultimo luogo il marchese lasciò un buon presidio, e poi
si ritirò a' quartieri d'inverno a Milano. Quanto all'_imperador
Carlo_, fece egli guerra nella bassa Germania, e ridusse a' suoi
voleri il nemico _Guglielmo duca di Cleves_. Nell'esercito suo
militarono alcune migliaia di fanti e cavalli italiani, e molti
insigni uffiziali di questa nazione, e fra essi _Camillo Colonna,
Antonio Doria, don Francesco d'Este_. Il _marchese di Marignano_ era
generale dell'artiglieria; mastro di campo generale _Stefano Colonna_,
e luogotenente generale _don Ferrante Gonzaga_. Ma in Ungheria
peggiorarono di molto gli affari dei cristiani nell'anno presente. Avea
il _pontefice Paolo_ inviato in aiuto di _Ferdinando re de' Romani_
e d'Ungheria, _Giambatista Savello_ e _Giulio Orsino_ con quattro
mila fanti italiani. Venuto lo stesso Solimano gran signore con un
esercito, dicono, di ducento mila persone, non trovò forze tali che
potessero far fronte alla sua potenza; però gli riuscì di sottomettere
all'imperio suo la metropolitana città di Strigonia, Cinque Chiese,
Alba Regale con altri luoghi, essendo arrivato troppo tardi l'esercito
del re Ferdinando per opporsi a tali conquiste. In Italia, mentre erano
spedite in Levante dal Barbarossa quattro navi, dove dicono imbarcati
cinque mila cristiani dell'uno e dell'altro sesso, con ducento sacre
vergini destinate ai serragli turcheschi, s'incontrarono esse nella
squadra delle galee di Napoli, comandata da don Garzia figlio del
vicerè, e furono felicemente prese e condotte a Messina.


NOTE:

[441] Raynaldus, Annal. Eccles.

[442] Campana, Vita di Filippo II.

[443] Pallavicino, Storia del Concilio.

[444] Sardi, Istor. MSta.

[445] Panvinio, Vite de' Papi.

[446] Angeli, Storia di Parma.




    Anno di CRISTO MDXLIV. Indizione II.

    PAOLO III papa 11.
    CARLO V imperadore 26.


Venuta la primavera di quest'anno, si esibirono di nuovo i barbari
Turchi di passare ne' mari di Spagna, per dare il guasto a tutti que'
lidi. Ma il _re Francesco_ oramai ravveduto, se non anche pentito,
della scandalosa sua lega con quegl'infedeli, che nulla aveva a lui
fruttato se non immense spese e l'odio dei popoli cristiani, e l'aver
cagionata in Germania una forte lega di que' principi, tanto cattolici
che protestanti, licenziò finalmente il Barbarossa, regalato con molti
doni, acciocchè tornasse in Levante. Lasciò costui nel suo viaggio
infauste memorie della sua crudeltà. Fermatosi all'Elba, vi recò gran
danni. Arrivato a Piombino, perchè l'_Appiano_ signor d'essa terra non
volle restituirgli un giovinetto fatto cristiano, e figlio d'uno de'
suoi capitani, mise la gente in terra, e col ferro e col fuoco e colla
schiavitù di molte persone obbligò quel signore a rendere quel garzone.
Giunto dipoi sul Sanese, prese Telamone e Porto Ercole e l'isola
del Giglio, facendo prigioni più di sei mila cristiani. Indi passato
all'isola d'Ischia, la rovinò tutta, colla presa anch'ivi d'assaissimi
abitatori. Andò sotto Pozzuolo, ma nulla vi guadagnò. Depredando poi
le riviere della Calabria, pervenne a Lipari e a Procida, alle quali
diede il sacco, e ne condusse via circa otto mila persone. La maggior
parte di tanti poveri cristiani fatti schiavi perì per li soverchi
patimenti, prima di giugnere in Levante, non sapendosi nè anche
intendere come potesse la sua per altro gran flotta condurre tanti
schiavi e alimentarli. Perciò in tutta Italia altro non si udiva che
maledizioni contro il re di Francia, il cui furore avea tirato sopra la
cristianità questo flagello. E la sua parte ancora, secondo la varietà
de' genii, ne toccò all'_imperador Carlo_, attribuendo a lui la cagion
delle presenti guerre, e l'ostinazione in non voler la pace. Era esso
Augusto collegato col re inglese ai danni della Francia, ed amendue
(tante erano le lor forze) si lusingavano di poter far una visita
alla stessa città di Parigi; anzi fu detto che si avessero partito
fra loro il regno di Francia, senza ricordarsi che il far facilmente
i conti sulla pelle dell'orso non è da gente savia. Ma verisimilmente
queste furono ciarle ed invenzioni di begl'ingegni. Uscirono questi
due monarchi per tempo in campagna, prima che il re Francesco avesse
unito l'esercito suo. Inviato _don Ferrante Gonzaga_ sotto Lucemburgo,
occupato nell'anno addietro dai Franzesi, non durò gran fatica a
ricuperarlo per viltà di quel comandante. Vennero dipoi costretti
all'ubbidienza di Cesare i luoghi di Commercì, Lignì e San Desir.
Lasciatosi poi alle spalle Scialon, penetrò l'esercito cesareo sino
a Pernè, sedici leghe lungi da Parigi, consumando cogli incendii ogni
luogo alla destra della Marna, per non essere da meno dei Franzesi, che
aveano fatto altrettanto guasto nell'anno precedente nel nemico paese.
Certamente se _Arrigo re_ d'Inghilterra, che con potente esercito era
passato in Piccardia, secondo i disegni fatti, fosse venuto innanzi,
gran pericolo correva la città di Parigi. In essa lieve almeno non fu
lo spavento. Ma Arrigo, per avere già dato principio all'assedio di
Bologna, città fortissima, non si volle muovere di là; sicchè sconcertò
tutte le misure dell'imperadore. E intanto il re Francesco, assoldata
una gran copia di Svizzeri, con una forte armata venne a postarsi alla
parte sinistra del suddetto fiume, e fermò il corso de' nemici.

Prima ancora di questo tempo s'era rinforzata la guerra in Piemonte.
Imperciocchè il re Francesco, per fare una diversione all'armi di
Cesare, inviò in Italia _Francesco di Borbone_ della casa reale,
signore d'Anghien, suo luogotenente, con sei mila fanti guasconi od
altrettanti svizzeri. Era allora assediata dal signor di Butieres
la città d'Ivrea, e ridotta all'agonia, quando gli venne ordine
dall'Anghien di non procedere al decisivo assalto, e di aspettarlo.
S'indispettì il Butieres al vedere che questo giovane signore, non
contento di torgli il comando, gli voleva ancor rapir la gloria di
quell'acquisto, e lasciò che gli assediati riparassero le breccie
fatte, e si fortificassero in maniera, che delusero tutti gli sforzi
fatti poscia dall'Anghien per forzarli alla resa. Era tuttavia di
gennaio, quando il general franzese, lasciata in pace Ivrea, venne a
cignere d'assedio Carignano. Per maggior sicurezza di questa impresa
ricuperò Carmagnola ed altri luoghi. Spedì anche di qua dalla Dora
un corpo di gente, che s'impadronì di Crescentino, di Astigliano e
di Deciana, ma non potè mettere il piede in Trino. Durò l'assedio di
Carignano sino al principio d'aprile; nel qual tempo il marchese del
Vasto, rinforzato da sei mila Tedeschi ultimamente venuti di Germania,
uscì in campagna con intenzion di soccorrer quella piazza che si
credeva troppo necessitosa di vettovaglie. A questo avviso l'Anghien,
lasciato sufficiente presidio sotto Carignano, venne all'incontro
d'esso marchese. Trovaronsi le due nemiche armate nel dì di Pasqua in
vicinanza nei luogo della Ceresuola. Ora nel dì 14 d'aprile il marchese
accompagnato da Carlo Gonzaga, da Spinetta marchese Malaspina, da
Camillo Montecuccolo e da altri signori, andò di buon'ora a riconoscere
il campo franzese, e trovatolo in moto, corse ad ordinar le sue
schiere. Sul principio si mostrò favorevole la fortuna agl'imperiali,
ma nel proseguimento uditosi uno gridare: _Volta, volta_, senza che
se ne sapesse la cagione, la cavalleria cesarea prese la fuga verso
Asti, verificando l'antico proverbio: che la cavalleria o presto
vince o presto fugge. L'abbandonata fanteria tedesca rimase totalmente
disfatta; il principe di Salerno ritirò in ordinanza gl'italiani ad
Asti, e il marchese del Vasto ferito si mise in salvo. Settecento
Spagnuoli restarono prigioni, e in poter de' Franzesi vennero le
artiglierie e le bagaglie del campo nemico. Giunsero alcuni a credere
che gl'imperiali vi perdessero dieci mila persone. Gonfiarono anche
più le pive altri storici, con dire uccisi più di dodici mila di essi;
ed alcuni altri ne accrebbero il numero sino a quattordici o quindici
mila, oltre agli Spagnuoli, e a due mila e cinquecento Tedeschi presi
prigioni. In affari di guerra niun si fa scrupolo d'ingrandire o
sminuire le cose a dismisura. Per altro anche ad essi Franzesi costò
caro questa vittoria. Sino al dì 22 di giugno tenne saldo Carignano,
nel qual giorno quella guarnigione capitolò la resa con obbligo di non
servire per cinque anni contro il re e i suoi collegati. Molti altri
luoghi si diedero ai Franzesi. In questo mentre _Pietro Strozzi_ con
ordine e danaro del re Cristianissimo assoldò alla Mirandola sette
mila fanti con una compagnia di cavalli, e si mosse verso Milano,
passando anche il Lambro, per isperanze dategli che que' popoli troppo
aggravati si ribellerebbono. Ma disingannatosi, e trovato il marchese
del Vasto alla custodia de' passi, fece la ritirata a Piacenza, dove
_Pier-Luigi Farnese_ duca di Castro, che ivi pel papa stava di guardia,
gli somministrò vettovaglie e comodo per ristorar la sua gente. Fu
rapportata all'imperadore quest'azione del Farnese, e se la legò al
dito, con prendere ancor per questo in diffidenza anche papa Paolo.
Rinforzato poscia lo Strozzi da altre soldatesche condotte da Roma da
_Niccola Orsino_ conte di Pitigliano, tentò di passare in Piemonte
pel Genovesato; ma verso Serravalle restò sconfitto dal _principe
di Salerno_, il quale, perchè rilasciò i fuorusciti napoletani che
erano restati prigioni, cagionò non pochi sospetti alla corte cesarea
contro la di lui fede. Rifece dopo qualche tempo lo Strozzi l'esercito
suo, e con quattro mila fanti (essendosi sbandato il resto) calò nel
Monferrato, e vi prese Alba. Niun'altra importante azione seguì in
quelle parti nel presente anno.

Lasciammo già le due armate cesarea e franzese solamente divise dal
fiume Marna. Trovavansi in un pericoloso impegno que' due monarchi;
il _re Francesco I _per timore di perder Bologna, e per aver nelle
viscere del suo regno un sì poderoso nemico esercito, a cui il voler
dare battaglia era un mettere a repentaglio il tutto; e l'_imperador
Carlo V_ per non poter passare innanzi, e per la vergogna di aversi a
ritirare indietro, e tanto più perchè veniva men la vettovaglia per
la sussistenza dell'esercito. Questa situazion di cose accrebbe le
batterie di chi amava il pubblico bene per condurre alla pace principi
da tanto tempo sì discordi e pertinaci. Aveva a questo fine _papa Paolo
III_ inviati due legati, cioè il cardinale _Giovanni Morone_ vescovo
di Modena all'imperadore, e il cardinal _Marino Grimani_ Veneto al re
Cristianissimo. Ma non sembra che questi avessero gran mano in quel
trattato. Ve lo ebbero bensì i confessori d'amendue i monarchi, ed
altri cardinali e signori dell'uno e dell'altro partito; tanto che
nel dì 18 di settembre a Crespì furono sottoscritti dagli scambievoli
plenipotenziarii gli articoli della pace[447]. Il principale di
questi fu che l'Augusto Carlo prometteva di dare in moglie a _Carlo
duca d'Orleans_, secondogenito del re, _donna Maria principessa_
di Spagna, sua figlia, e in dote la Fiandra co' Paesi Bassi, oppure
_Anna_ secondogenita di _Ferdinando re de' Romani_, e in dote il ducato
di Milano: il qual matrimonio si dovea dichiarar dopo quattro mesi.
Fu anche stabilito che si avessero a restituire tutti i suoi Stati
al _duca di Savoia_, ma in una maniera sì imbrogliata, che questo
principe in sua vita non ne potè mai rientrar in pieno possesso,
avendolo accompagnato le sue calamità sino alla morte: sventura più
volte accaduta ai minori entrati in lega colle potenze maggiori. Se
l'imperadore avesse in tanti anni addietro voluto acconsentire alle
stesse condizioni di pace che gli furono più volte proposte, oh quanti
mali e quanto sangue si sarebbero risparmiati ai regni cristiani! Ma
il papa e le persone più accorte non si seppero indurre a credere che
l'imperadore impastato di sì fina politica, usando quelle intricate
promesse, pensasse ad eseguirle dipoi, ed immaginarono ch'egli
troverebbe col tempo uncini e ripieghi tali da non mantenere la parola.
Mentre si facea questo maneggio, _Arrigo VIII re_ d'Inghilterra
costrinse alla resa la città di Bologna in Piccardia; e siccome
compreso nella pace, fece ben vista di accettarla, ma con pretendere
di non essere tenuto a restituir quella città, perchè presa il dì
innanzi alla segnatura di essa: al qual caso non s'era provveduto. Per
questo andò continuando la guerra fra i re di Francia e d'Inghilterra.
Incredibil fu l'allegrezza che si diffuse per la cristianità alla nuova
della concordia suddetta; figurandosi i popoli cattolici che oramai si
avesse dopo tanti guai a godere la quiete. Sopra gli altri ne mostrò
gran giubilo papa Paolo, e però, sperando passati quegl'impedimenti
che fin qui si erano interposti alla tenuta del concilio di Trento,
nell'ultimo dì di novembre pubblicò il decreto del principio che dovea
darsi a quella sacra assemblea pel dì 25 di marzo dell'anno seguente.
Il solo _Carlo duca di Savoia_, siccome dicemmo, quegli fu che non potè
rallegrarsi, anzi ebbe a piangere per la pace di Crespì, perciocchè
altro a lui non fu di presente restituito che alcuni luoghi di poca
importanza, come Cherasco, Crescentino, Verrua, San Germano ed altre
simili terre, mentre il meglio dei suoi Stati rimaneva in potere de'
Franzesi ed imperiali.


NOTE:

[447] Du-Mont, Corps Diplomat.




    Anno di CRISTO MDXLV. Indiz. III.

    PAOLO III papa 12.
    CARLO V imperadore 27.


Fu poi fatta nel gennaio, oppure nel febbraio di quest'anno, la
dichiarazione dell'_Augusto Carlo_; cioè ch'egli darebbe l'infanta sua
figlia _donna Maria_ in moglie a _Carlo duca d'Orleans_, e in dote
il ducato di Milano. Era già stato questo principe a baciar le mani
all'imperadore, con replicar anche altre volte questo alto di ossequio;
e siccome egli era graziosissimo e ornato di belle doti, così voce
comune fu ch'esso Carlo avesse per lui concepito un grande effetto.
Prima nondimeno di effettuar questo maritaggio, mosse lo scaltro
Augusto delle pretensioni alla corte di Francia, chiedendo che il re
Francesco assegnasse ad esso suo figliuolo qualche Stato, acciocchè non
si vedesse quell'enorme deformità che la figlia d'un imperadore, re
anche di Spagna, sposasse un principe che non avesse se non la spada
per suo retaggio. Dai politici fu creduta questa dimanda un'invenzion
sottile per guadagnar tempo, ed anche per eccitar gara fra i due figli
del re, cioè fra _Arrigo delfino_ e il suddetto _duca d'Orleans_,
i quali anche per la diversità del genio, e per altre ragioni si
scorgevano già molto discordi fra loro. Intorno a ciò si andarono
facendo varie consulte, proposte e risposte, finchè si arrivò al mese
di settembre: quando eccoti quella che imbroglia e sbroglia tante cose
del mondo, giunse a rapire lo stesso duca d'Orleans. Trovavasi allora
col figlio e colla corte il _re Francesco_ nella Badia di Foresta
presso Rue, dove fra quegli abitanti correva una febbre pestilenziale
e contagiosa. Per poca sua cautela la contrasse anche quell'amabile
principe, onde nel dì 8 di settembre fece fine al corto suo vivere
in età di ventitrè anni. Non mancò gente che sospettò, secondo il mal
uso d'allora, di veleno fattogli dare dall'imperadore, o dal tuttavia
nemico re di Inghilterra. Ma gli stessi storici franzesi concordemente
distruggono tal voce, riconoscendo ch'egli mancò di morte naturale. Per
questa perdita, se fu inconsolabil il dolore del suo padre, non gli
cedette nella verità, o almeno nelle apparenze, l'afflizione che ne
mostrò lo stesso imperadore, quasichè a lui fosse mancato un figlio,
nell'essergli tolto un principe destinato in isposo alla figlia. Ma
intanto un colpo tale riuscì di non piccolo vantaggio, e, siccome più
d'uno credette, anche d'interna consolazione ad esso Augusto, perchè
veniva con ciò ad aprirsi il campo per non attendere la promessa fatta
in Crespì di rilasciare lo Stato di Milano o la Fiandra alla Francia.
Non terrò io dietro alle imprese de' Franzesi, spettanti bensì all'anno
presente, ma non all'istituto mio, e mi basterà di accennare, avere il
re Francesco messa insieme una forte armata di terra, e un'altra ancora
di mare, per desiderio di torre dalle mani del re inglese l'occupata
importante città di Bologna. Si azzuffarono le flotte, e fu costretta
la franzese a ritirarsi. Perchè non isperavano i Franzesi di poter
per allora vincere con assedio Bologna, si ridussero a fabbricar un
forte in quelle vicinanze, capace di grosso presidio, per tenere in
freno quello della città. Ma il re scoraggito ed afflitto tra per la
perdita del figlio duca d'Orleans, per cui restavano arenate tutte
le disposizioni precedenti di acquistare Stati per la regal sua
famiglia, e per trovarsi battuto dagl'Inglesi, coll'erario vuoto, co'
sudditi stanchi e smunti, e col corpo ancora maltrattato da un'ulcera
nelle parti vergognose: finalmente cominciò a rallentare gli spiriti
guerrieri, e a desiderar il riposo, perchè tutte queste vicende gli
andavano ricordando la sua mortalità. Perciò senza fare più istanza
della Fiandra o del ducato di Milano, a lui bastò di assicurarsi che
l'imperadore continuerebbe nella stabilita pace, e fisserebbe i confini
per gii Stati de' quali s'era, trattato nella concordia.

Costanti furono i movimenti di _papa Paolo_ in quest'anno, affinchè,
essendo cessate tante guerre fra i primi potentati della cristianità,
si desse oramai principio all'intimato concilio di Trento. Questo
infatti si diede nel dì 15 dicembre, ma con troppo scarso concorso
di prelati, benchè dianzi furono pubblicate le pene prescritte dai
canoni a chi non interveniva. In mezzo nondimeno a questi pensieri,
degni d'un zelante pontefice, non dormivano nè scemavano le sue
premure per l'ingrandimento della propria casa. Dacchè egli intese
destinato dall'imperadore il ducato di Milano pel duca d'Orleans, e
troncate colla morte di questo tutte le precedenti idee e speranze sue
di conseguirlo per _Pier-Luigi_ suo figlio, si applicò ad un altro
partito, che se non tanto glorioso, certamente era di più facile
riuscita: cioè disegnò di dargli Parma e Piacenza, possedute allora
dalla camera apostolica. Due impedimenti poteano incontrarsi a questo
progetto; l'uno dalla parte dell'imperadore non solamente vicino, ma
pretendente su quelle due città, per le ragioni del ducato di Milano;
e l'altra dalla parte del sacro collegio, a cui ben si conosceva che
non potrebbe piacere questo tal quale smembramento di due nobili ed
insigni città dalla camera pontificia. Fece il papa esporre questo
disegno a Cesare, per ottenerne l'approvazione; ma ritrovò chi sapea
ben di scherma, e sotto belle parole covava sentimenti diversi. Carlo
non disapprovò apertamente l'atto meditato, ma neppur l'approvò, come
quegli che vedeva il papa disporre sì francamente di uno Stato che
i suoi ministri gli rappresentavano occupato indebitamente da Giulio
II e da Leone X, e parte del ducato milanese, giacchè insussistente
pretensione era quella di spacciar Parma e Piacenza per città
dell'esarcato. Oltracciò, mirava l'imperadore di mal occhio Pier-Luigi,
e mal soffriva che piuttosto a lui, che ad Ottavio suo genero, si
facesse un sì ragguardevol dono. Cesare Campana all'incontro, e forse
con più fondamento, sostiene che non ne fu precedentemente fatta
parola all'Augusto Carlo. Comunque sia, bastò al papa, per proseguire
innanzi in questo affare, il non aver riportata una assoluta negativa
da Cesare. Affin di ottenere il consenso de' cardinali, propose di
restituire alla camera apostolica il ducato di Camerino e Nepi, facendo
conoscere l'evidente guadagno che ad essa risultava dal permutare que'
due paesi con Parma e Piacenza, perchè costava di molto il mantenimento
di queste città, siccome separate dagli Stati della Chiesa, e in
pericolo d'essere assorbite dai vicini; laddove le rendite di Camerino,
senza spese, unite al censo annuo di nove mila ducati d'oro (altri
dicono di più) che si voleva imporre alle suddette due città, avrebbono
fatto maggior pro all'erario papale. Tralascio altri raggiri ed altre
speciose ragioni che furono adoperate per indorar questa pillola.
Chi de' cardinali ambiva più di piacere al papa, che di soddisfare
a' suoi doveri, non solamente prestò il suo assenso, ma caldamente
perorò in approvazion di questa permuta. Ma non mancarono altri di
petto più forte che arringarono contro i voleri del papa, rilevando
gli svantaggi che ne provenivano; e tanto più si sarebbero opposti,
se avessero potuto preveder gli sconcerti che da lì a non molto per
tal cagione accaddero, e i maggiori che ai dì nostri son succeduti.
Lo stesso cardinal Pallavicino, tuttochè sì impegnato a sostener la
gloria di questo pontefice, qui l'abbandona, piuttosto impugnando che
difedendo la di lui risoluzione. In somma nel concistoro de' porporati,
dove per lo più suol prevalere la tema riverenziale verso chi può tanto
favorire o disfavorire, la vinse il pontefice, e _Pier-Luigi Farnese_
nell'agosto di quest'anno fu dichiarato duca di Parma e Piacenza, nè
tardò egli punto a prenderne il possesso.

Tanto in Lombardia che nella Lunigiana e Toscana si provò in quest'anno
un grande flagello, per le soldatesche cassate dopo la pace nello
Stato di Milano. Non sapendo coloro come vivere (ed erano la maggior
parte Spagnuoli), in varie truppe si scaricarono sopra gli Stati della
Chiesa e del duca di Ferrara. Cacciati di là, si ridussero addosso
ai marchesi Malaspina nella Lunigiana, svaligiando case e consumando
tutto, dovunque giugnevano. Passarono dipoi sul Lucchese, e finalmente
s'andarono a posar sul Sanese, dove per molti mesi levarono il pelo e
il contrappelo a quel contado. Guai se qualche accreditato capitano
si fosse messo alla lor testa: sarebbono corse ad ingrassar quelle
brigate migliaia di soldati italiani, tornati a digiunare alle lor
case, e sarebbe rinata una di quelle formidabili compagne o compagnie
di masnadieri che vedemmo in Italia nel secolo decimoquarto. Sorsero
in questi tempi strepitose brighe nella stessa Siena, città in cui la
discordia non fu mai cosa forestiera. Don Giovanni di Luna, che quivi
era da parte dell'imperadore, invece di smorzare il fuoco, per la sua
poca prudenza maggiormente lo accrebbe. Ne seguì infine una fiera
sedizion civile, per cui lo stesso don Giovanni cogli Spagnuoli fu
obbligato ad andarsene con Dio. Mancò di vita in quest'anno a dì 11 di
novembre _Pietro Lando_ doge di Venezia, e in suo luogo fu eletto nel
dì 24 d'esso mese _Francesco Donato_, già procurator di San Marco, e
persona di gran saviezza e dottrina.




    Anno di CRISTO MDXLVI. Indizione IV.

    PAOLO III papa 13.
    CARLO V imperadore 28.


Poche novità l'Italia somministrò in quest'anno alla storia a cagion
della pace che si godeva dappertutto. Era stato fin qui governatore
e capitan generale dello Stato di Milano _Alfonso d'Avalos_ marchese
di Pescara, personaggio egualmente rinomato pel suo valore che per
altre sue belle doti ed azioni. Ma non erano già soddisfatti del suo
governo i popoli, perchè caricati di molti aggravii, e di tanto in
tanto costretti a soffrir non poche violenze: il perchè ne andarono
varie doglianze alla corte dell'imperadore. Non avrebbono forse queste
fatto breccia nell'animo dell'Augusto sovrano, se ad esse non si fosse
aggiunto l'accusa che le rendite di quel ducato non si sapea in quali
borse andassero a terminare. Ossia, che di ciò informato il marchese
ottenesse nel precedente anno licenza di passare alla corte cesarea,
oppure che fosse chiamato colà: certo è, ch'egli vi andò, e poi se
ne tornò in Italia malcontento, stante l'ordine di Cesare, che gli
rivedessero i conti. Ma venne la morte a liberarlo da ogni vessazione
nell'ultimo giorno di marzo, mentre egli si trovava in Vigevano, con
lasciar dopo di sè il nome di capitano molto illustre. Al governo di
Milano fu susseguentemente destinato _don Ferrante Gonzaga_, che non
tardò a venir di Sicilia, dove egli era stato vicerè, per prendere il
possesso della novella carica; e ciò con soddisfazione de' Milanesi,
lusingandosi i più d'essi di godere miglior trattamento sotto di lui.
Ma andarono falliti i loro conti; perchè, siccome osserva il Segni,
l'imperadore lasciava la briglia sul collo a' governatori delle
provincia, comportando ogni lor fallo, purchè fossero fedeli. E però
si cangiò bensì il governator di Milano, ma peggiorò la mala sorte de'
Milanesi, le querele dei quali niuna impression fecero da lì innanzi
nell'animo di Carlo V. Seguitava intanto la guerra fra i re di Francia
e d'Inghilterra. Finalmente, conoscendo l'ultimo di essi qual impegno
di spese portasse il voler sostenere contro dei Franzesi l'occupata
città di Bologna di qua dal mare: diede orecchio a' trattati di pace,
di cui gran voglia nello stesso tempo avea il _re Francesco_. Fu
questa conchiusa nel dì 7 di giugno dell'anno presente, con obbligarsi
il re Cristianissimo di pagare all'Inglese in termine di otto anni
più di due milioni di scudi di oro: sborsati i quali, se gli dovea
restituire Bologna di Piccardia. Dimorava l'imperadore in questi tempi
in Germania, mal soffrendo la lega formata in Smalcaldia dai principi
e comuni protestanti; perciocchè questa, sebben sembrava unicamente
fatta per mantenere la falsa religione introdotta da Lutero (che
appunto in quest'anno nel dì 7 di febbraio per improvvisa morte tolto
fu dal mondo) pure covava nell'interno de' maggiori disegni contro la
potenza dell'imperadore. Capi d'essa luterana lega erano _Gian-Federigo
duca_ ed elettor di Sassonia, e _Filippo langravio_ d'Assia. Perciò
l'_Augusto Carlo_ giudicò di non dover più differire il farsi rendere
ragione di questo attentato, con darsi ad ammassare un potente
esercito. Perchè appunto anche gl'Italiani ebbero parte in quella
danza, sarà a me permesso dirne qualche cosa.

Si studiò l'imperadore in questa occasione di trarre seco in lega
il _pontefice Paolo_. S'era questi con sua gran lode, siccome padre
comune, astenuto in addietro da ogni parzialità e lega nelle guerre
fra i monarchi cattolici. Ora che si trattava di procurar vantaggi
alla vera religione, volentieri acconsentì ad unirsi coll'imperadore.
Nel dì 22 di giugno si pubblicarono i capitoli d'essa lega, per cui
il papa s'impegnò d'inviare in soccorso dell'imperadore dodici mila
fanti e cinquecento cavalli, e di fornire nello spazio di un mese
ducento mila scudi d'oro. Sollecitamente fece il pontefice questo
armamento, con dichiararne generale il _duca Ottavio Farnese_ suo
nipote, e legato il _cardinal Farnese_ suo parimente nipote. Comandante
della cavalleria italiana fu _Giam-Batista Savello_, della fanteria
_Alessandro Vitelli_, e sotto d'essi militavano assai colonnelli
e capitani italiani di molto credito nell'armi. Anche i duchi di
Ferrara e di Firenze vi spedirono colà delle schiere armate, e più
di cinquecento nobili italiani volontarii concorsero a far quella
campagna. Trasse ancora l'imperador Carlo altra gente d'Italia,
comandata da _Carlo di Lanoia_ principe di Sulmona, e da _Emmanuele
Filiberto_ principe di Piemonte. Erano eziandio nell'armata del
medesimo Augusto generale dell'artiglieria _Gian-Giacomo de Medici_
marchese di Marignano, e consiglieri di guerra _don Francesco d'Este,
Pirro Colonna e Giam-Battista Gastaldo_. Ma perciocchè lentamente
procedeva l'unione dell'esercito imperiale, dovendo venir dai Paesi
Bassi, dall'Italia e da altri luoghi molti d'esse soldatesche;
l'elettore e il langravio, già messi al bando dell'imperio, più
sollecitamente uscirono in campagna con un'armata, che alcuni, forse
ampollosi, fanno ascendere ad ottanta mila fanti e a dieci, anzi a
quindici mila cavalli, e s'inviarono verso Ratisbona, dove stava assai
sprovvisto l'imperadore, con disegno o di farlo prigione o di cacciarlo
di Germania. La protezion di Dio salvò Carlo V in tal congiuntura,
non avendo que' ribelli saputo prevalersi del vento in poppa. Nulla
servì loro l'aver prese le chiuse del Tirolo, affinchè non passassero
gl'Italiani. Questi passarono, e nulla giovò ai luterani l'essersi
impadroniti di Donavert. Ebbe tempo l'imperadore di provveder Ratisbona
con gagliardo presidio, e di preoccupar la forte città d'Ingolstad,
dove coll'esercito suo, ingrossato di molto, andò ad accamparsi a
fronte della contraria superiore armata, ma senza voler mai venire a
battaglia, benchè più volte provocato dagli orgogliosi nemici. Intanto
al campo cesareo, superate molte difficoltà, venne a congiugnersi un
grosso corpo di soldatesche fiamminghe. _Maurizio_ cattolico _duca di
Sassonia_, nemico di quell'elettore, colle milizie tedesche ed unghere,
dategli da _Ferdinando re dei Romani_, ostilmente entrò nell'elettorato
di Sassonia. Diede più percosse a quei popoli, e s'impossessò di un
tratto grande di quel paese. Questo colpo, la mancanza de' viveri e la
costanza dell'Augusto Carlo, costrinse l'armata protestante sul fine di
novembre a levare il campo, e a ritirarsi alla sordina come in rotta.
Allora fu che l'imperadore, tuttochè afflitto da varii incomodi di
sanità, inoltratosi col poderoso suo esercito, tal terrore indusse nel
paese nemico, che vide venire, prima che terminasse l'anno, oppure nel
verno seguente, supplichevoli a' suoi piedi _Federigo conte Palatino,
Ulderico duca_ di Vitemberg, e i cittadini d'Ulma, d'Augusta, di
Francoforte, di Argentina e di altri luoghi. Dopo questi vantaggi,
pei quali rimasero molto infievoliti l'elettor sassone e il langravio
d'Assia, si ritirò esso Augusto a' quartieri d'inverno, seco riportando
gloria singolare non men di valore che di clemenza, per non aver
negato il perdono a chiunque davanti a lui si umiliò. Fu continuato
con vigore in quest'anno il concilio di Trento, ed ivi si stabilirono
varii punti di domma, e parimente si attese a riformar gli abusi della
disciplina ecclesiastica. Mancarono in quest'anno di vita due insigni
cardinali, la memoria de' quali può sperare l'immortalità, cioè _Pietro
Bembo_ Veneziano, e _Jacopo Sadoleto_ Modenese, che negli scritti loro
lasciarono ai posteri chiare testimonianze d'un raro ingegno e sapere.




    Anno di CRISTO MDXLVII. Indiz. V.

    PAOLO III papa 14.
    CARLO V imperadore 29.


Con una strepitosa scena in Genova si diede principio all'anno
presente[448]. Dacchè fu rimessa in quella potente città per cura
filiale di _Andrea Doria_ la libertà, e riserbato quasi tutto ai nobili
il governo d'essa, quivi si godeva un'invidiabil pace e tranquillità.
Ma era gran tempo che _Gian-Luigi de' Fieschi_, conte di Lavagna e
signore di molte castella, siccome giovane di grand'animo e di pensieri
turbolenti, andava macchinando novità in pregiudizio delle patria sua,
con essere fin giunto a desiderar e sperare di acquistarne la signoria,
o piuttosto di ridurla sotto il comando del re di Francia. Mirava
egli con occhio di livore e con occulta rabbia lo stato e la fortuna
del suddetto Andrea Doria, parendogli che sotto nome di libertà egli
facesse da padrone in Genova, e che l'imperadore coll'essere dichiarato
protettore della città, e col tenere al suo soldo esso Doria, anche
più del Doria quivi signoreggiasse. Soprattutto gli stava sul cuore,
come pungente spina, Giannettino Doria, nipote ed occhio dritto
d'esso Andrea, che forse non cedeva a suo zio nella scienza dell'arte
nautica militare; e benchè giovane, già s'era acquistato gran grido
in varie azioni di valore, perchè in lui considerava un successore
nell'odiata autorità e dignità di Andrea; e tanto più perchè in lui
abbondava l'alterigia, cioè il potente segreto per farsi odiare. Dopo
aver dunque Gian-Luigi in molto tempo, e con intelligenza dei ministri
franzesi e di _Pier-Luigi duca_ di Piacenza e Parma, segretamente
introdotte in Genova alcune centinaia de' più arditi uomini delle sue
castella, scelse la notte precedente al dì 2 di gennaio di quest'anno
per effettuare il suo perverso disegno. Chiamati seco a scena molti
de' suoi amici nobili popolari, e svelata ad essi l'intenzion sua,
gli ebbe quasi tutti seguaci all'impresa. Uscì egli poscia alle dieci
ore della notte colla gente armata, e non tardò ad impadronirsi della
porta dell'Arco, con ispedire dipoi Girolamo ed Ottobuono suoi fratelli
a far lo stesso di quella di San Tommaso. Era la principal sua mira
di occupar la darsena, e di ridurre in suo potere le venti galee di
Andrea Doria; e gli venne fatto, ma con risvegliarsi allora un gran
tumulto e strepito di voci de' remiganti e marinari che in esse si
trovavano. Nello stesso tempo gli altri si fecero colla forza padroni
della suddetta porta di San Tommaso, divisando appresso di quindi
passare al palazzo dello stesso Andrea Doria, posto fuori della città,
per quivi uccidere lui e Giannettino. Ma intanto, svegliato dallo
strepitoso rumor della darsena esso Giannettino, credendo nata rissa o
sollevazione fra i galeotti, vestitosi in fretta, con un sol famiglio,
che gli portava innanzi la torcia, venne alla porta di San Tommaso, e
imperiosamente chiesto d'entrare, per sua mala ventura v'entrò, perchè
immantenente fu da' congiurati con più colpi steso morto a terra.
Maraviglia fu che non corressero dippoi al palazzo di Andrea Doria, per
levare anche a lui la vita. Stava egli in letto, stanco sotto il peso
di ottanta anni, e maltrattato dalle gotte, quando gli venne avviso,
che la città era sossopra, e udirsi gridare: _Libertà e Fieschi_,
perchè molti della vil plebe s'erano uniti coi congiurati per isperanza
di dare il sacco alle case de' nobili. Però, come potè, posto sopra una
mula si sottrasse al pericolo, ritirandosi alla Masone, castello degli
Spinoli.

Poco parea che mancasse al compimento dell'opera, nè altro si
aspettava, se non che Gian-Luigi tornasse per insignorirsi del palazzo
pubblico. Ma Gian-Luigi era sparito per una di quelle vicende che
non di rado sconcertano le misure anche de' più saggi. Nel voler
egli passare sopra una tavola alla capitana delle galee, questa si
mosse, ed egli, siccome armato di tutto punto, piombando nell'acqua,
nè potendo sorgere, quivi lasciò miseramente la vita. Per questo
accidente s'invilirono tutti i suoi, e venuta in chiaro la morte sua,
quel senato ripigliò coraggio; e quantunque Girolamo fratello dello
estinto continuasse a fare il bravo, pure sul far del giorno si trovò
abbandonato dalla plebaglia, di maniera che ebbe per grazia di potersi
ritirare a Montobbio, dove attese a fortificarsi: con che tornò la
quiete in Genova. Cagion fu questa effimera rivoluzione che trecento
schiavi turchi, presa una galea del Doria, su quella si salvarono in
Africa. Fuggirono ancora tutti i forzati, dopo aver dato il sacco
a tutti gli armamenti ed arredi delle galee. Furono poi confiscate
tutte le castella di Gian-Luigi, diroccato il magnifico suo palazzo;
Girolamo suo fratello ed altri congiurati presi in Montobbio condannati
all'ultimo supplizio. Gran rumore fece per l'Italia questo fatto.
Chiara cosa fu che i ministri di Francia aveano tenuta mano a questa
congiura, e comunemente si credette che Pier-Luigi Farnese per varii
suoi dissapori e motivi politici fosse in ciò d'accordo col Fieschi,
con avergli anche promesso degli aiuti. Alessandro Sardi[449], allora
vivente, attesta che _Renca di Francia duchessa di Ferrara_, senza
consenso del _duca Ercole II_ suo marito, siccome cognata del re
Francesco, fu partecipe di questo maneggio, e per mezzo del duca di
Piacenza e Parma avea promesso al Fiesco di mandargli i Franzesi che
la servivano. E perciocchè non si sapea credere che Pier-Luigi, senza
che _papa Paolo_ suo padre fosse consapevole ed approvatore del fatto,
avesse dato braccio alla congiura; a tanto più perchè fra esso papa
ed _Andrea Doria_ erano dianzi seguite non poche amarezze, perciò non
si potè cavar di testa ai sospettosi imperiali che anche lo stesso
pontefice in quella tresca si fosse meschiato, benchè niuna concludente
pruova ne potessero mai trovare.

Nel dì 28 dello stesso gennaio del presente anno diede fine alla
carriera del suo vivere _Arrigo VIII re_ d'Inghilterra, con lasciar
erede il figlio _Odoardo_ di età di soli nove anni, e il nome suo in
obbrobrio presso tutta la posterità, per aver governati i suoi popoli
più da tiranno che da re, con tanti aggravii loro imposti, con tanta
crudeltà esercitata verso le maggiori e più illustri persone del regno,
con tante scene della sfrenata sua libidine, e massimamente per essere
divenuto traditore e persecutor della Chiesa cattolica, dopo aver
conseguito il glorioso titolo di difensore della medesima Poco stette
a pagar lo stesso tributo alla natura _Francesco I re_ di Francia in
età di cinquantatrè anni, essendo accaduta la sua morte nel di 31 di
marzo. La sua intemperanza ne' piaceri carnali, avendogli cagionata
una pericolosa fistola nella bassa parte deretana, gli abbreviò la
vita: principe peraltro ornato di belle doti, amante delle scienze
e de' professori di esse, padre e restitutor delle lettere nella sua
nazione. Ad _Arrigo II_ suo primogenito, che a lui succedette, secondo
l'esempio d'altri monarchi, i quali solamente imparano a viver bene
quando s'ha da abbandonare la vita presente, lasciò per ricordo,
essere cosa da saggio figliuolo l'imitar le virtù, e non già i vizii
del padre. Specialmente ancora gli raccomandò di non aggravar di
soverchio i popoli colle contribuzioni: dal che egli non s'era giammai
guardato, per appagar l'ambizione sua e l'odio conceputo contro di
Carlo imperadore, odio ch'egli forse portò al sepolcro, giacchè prima
di morire avea mandati ducento mila scudi a _Gian-Federigo Sassone_
e al _langravio assiano_, nemici o ribelli d'esso Cesare. Se questa
passione per memoria della prigionia sofferta in Ispagna, e per ragione
ancora di Stato, l'ereditasse eziandio Arrigo II suo figlio, giovane di
spiriti molto guerrieri, staremo poco ad avvedercene. Intanto solenni
funerali fece egli al defunto padre, e con ogni sorta di feste si vide
celebrato l'ingresso suo in Parigi con _Caterina de Medici_, divenuta
ormai regina di Francia. Quanto agli affari di Cesare in Germania,
brevemente dirò, che rinforzato di gente _Gian-Federigo duca_ di
Sassonia, di buona ora spinse le sue armi contra del _duca Maurizio_,
padrone allora di Lipsia e di Dresda; e il mise a mal partito; perlochè
avendo esso Maurizio fatte replicate istanze d'aiuto all'imperadore,
questi, benchè infermo per la podagra, fu forzato ad uscire in campagna
per tagliare il corso a maggiori progressi di Gian-Federigo, al quale
riuscì in questi tempi di muovere a ribellione la Boemia contra del _re
Ferdinando_ signore di quel regno, e di dare una rotta ad _Alberto_,
uno de' _marchesi di Brandeburgo_. Alla armata cesarea comandava in
capo il _duca di Alvo_. Perchè Giovachino marchese di Brandeburgo
ed elettore abbracciò in questi tempi il partito dello imperadore,
maggiormente si animò esso duca a proseguir la marcia contro del
Sassone verso la metà di aprile. Mirabile poi e sopra modo ardita fu
l'azion degli Spagnuoli, che trovando le opposte rive dell'Elba, fiume
grossissimo, di gente e di artiglierie guernite da Gian-Federigo, pure
passarono; e, cacciati i nemici, diedero campo all'esercito imperiale
di formar un ponte e di trasferirsi di là. Ritiravasi il Sassone in
ordinanza colle sue truppe, ma inseguito dalla cavalleria cesarea,
suo malgrado, si preparò alla battaglia. Fu questa ben calda nel dì
24 d'aprile, ma infine andarono in rotta le genti del Sassone, ed
egli, fatto prigione dal conte Ippolito Porto da Vicenza, fu condotto
davanti all'imperadore, che gli rimproverò l'alterigia sua in trattar
dianzi lui solamente col titolo di _Carlo di Gante, che si fa nominar
l'imperadore_. Reo di morte venne da lì a qualche tempo giudicato
Gian-Federigo; tante nondimeno preghiere dei principi s'interposero,
implorando la clemenza di Cesare, ch'egli, mosso ancora dal desiderio
di cavar dalle mani degli uffiziali di Gian-Federigo le due fortezze
di Vittemberga e Gotta, s'indusse a donargli la vita, con patto che
rinunziasse l'elettorato a Cesare, e i suoi Stati (a riserva di una
porzione, cioè della Turingia) al duca Maurizio. Restò egli, ciò non
ostante, come prigione presso l'imperadore. Per la depressione di
questo primo campione della lega protestante, anche _Filippo langravio
d Assia_ trattò per mezzo di varii intercessori, e specialmente del
suddetto duca Maurizio, di tornare in grazia dell'Augusto Carlo.
Con varie condizioni questa gli fu accordata; ma, presentatosi egli
ai piedi del vittorioso monarca, si vide ritenuto prigione; la qual
durezza costò poscia ben caro al troppo severo monarca.

Si studiò nell'anno presente, per ordine del medesimo Augusto, e a
persuasione del _cardinale Teatino_ di casa Caraffa arcivescovo, _don
Pietro di Toledo_ vicerè di Napoli d'introdurre in quella metropoli e
regno il tribunale dell'inquisizione[450]; al che troppo abborrimento
avea mostrato sempre il popolo napoletano, e massimamente la nobiltà,
che giudicava d'essere tolta con tal novità di mira dal vicerè,
mostratosi in tante altre occasioni suo poco amorevole, per non dir
nemico, affin di gastigare sotto l'ombra della religione chi non era
in sua grazia. A' tempi ancora di Ferdinando il Cattolico tentata fu
la introduzion del medesimo tribunale. Il timor di una sollevazione,
e l'aver fra le altre ragioni rappresentato i Napoletani, che essendo
troppo familiari in quella nazione i giuramenti falsi, niun più sarebbe
da lì innanzi stato sicuro dell'onore e della vita, fece desistere
lo accorto re da sì pericolosa impresa. Ma, persistendo il Toledo in
questo proposito, e nulla curando i privilegii di quella regal città,
finalmente nel di 16 di maggio si mise in armi il popolo con alquanti
nobili, e cominciò a menar le mani contro gli Spagnuoli usciti del
castello in ordinanza, ed all'incontro il castello a tempestar colle
palle le case de' cittadini. A questo rumore volarono a Napoli circa
tre mila banditi e fuorusciti, che si unirono col popolo. Dopo di ciò
furono eletti dalla città due inviati, cioè don Ferrante Sanseverino
principe di Salerno, e don Placido di Sangro, affinchè si portassero
alla corte per informar l'imperadore, e supplicarlo di richiamare il
vicerè, e di non permettere le novità dell'odiata inquisizione fra
loro. Al principe di Salerno era stato predetto, che se andava, male
gliene avverrebbe. Ma egli, anteponendo l'amor della patria ad ogni
suo rischio, andò. Furono prevenuti questi inviati da persona spedita
con più diligenza dal vicerè. Arrivati che furono anch'essi alla corte,
al principe, senza poter vedere la faccia dell'imperatore, fu ordinato
di fermarsi. Il Sangro bensì ebbe udienza, ma non riportò a Napoli se
non la secca risposta che la città ubbidisse. Venne intanto spedito da
_don Ferrante Gonzaga_ al vicerè un rinforzo di mille Spagnuoli sopra
le galee del principe Doria: altri ottocento dalla Sicilia, ed alcune
brigate di fanti assoldati in Roma da _don Diego Mendozza_ ambasciatore
cesareo. Costoro nel dì 21 di luglio, per discordia insorta fra essi
ed alcuni popolari, diedero all'armi, uccissero alquanti Napoletani,
saccheggiarono alcune case e monasteri, ed occuparono Santa Maria
Nuova, luogo atto a prevalere contro la città. Mentre il popolo coi
fuorusciti di Napoli e colle artiglierie si preparava per espugnar quel
sito, arrivò il Sangro dalla corte, che intimò ad ognuno l'ubbidire.
Non avea il popolo capo alcuno di autorità; e siccome è assomigliato
ai flutti del mare, che presto vengono e presto sen vanno, si quetò,
e spedì suoi deputati al vicerè per fare scusa e chiedere perdono.
Nel dì 12 d'agosto fu pubblicato lo indulto generale, col condannar
nondimeno la città al pagamento di cento mila ducati d'oro, nè più si
parlò d'inquisizione; ma dal perdono rimasero esclusi alquanti nobili
e popolari, che colla fuga si sottrassero alla pena, lasciando i loro
beni in preda del fisco. Tornato dipoi a Napoli il principe di Salerno,
come pecora segnata, fu da lì innanzi perseguitato dal vicerè; tanto
che in fine fu costretto a fuggirsene; e, dichiarato ribello, dopo
molte peripezie, finì, siccome diremo, sua vita in Francia nel 1568,
con aver prima abbracciata l'eresia degli Ugonotti.

Insorsero in quest'anno varie dispute nel concilio di Trento,
perchè quei padri tanto per lo strepito delle vicine guerre, che per
l'influenza di gravi malattie quindi insorte, erano malcontenti di
quel soggiorno. Altri motivi segreti ancora si pretende che avesse
_papa Paolo_ per mutare il luogo a quella adunanza; e perciò andò loro
l'ordine che trasferissero il concilio a Bologna, siccome fecero di
fatto. Sommamente dispiacque a Cesare questa precipitosa risoluzione, e
fra gli altri suoi aperti risentimenti comandò che i prelati de' suoi
dominii non si movessero di Trento. Era anche per altro esso Augusto
di mal umore verso il pontefice, perchè questi sul fine dell'anno
precedente avea richiamate dalla Germania le milizie pontificie in
tempo che Cesare maggiormente abbisognava per proseguir la guerra
contra de' protestanti. Crebbero inoltre i dissapori all'osservare
come il pontefice tenesse pratiche di stretta confidenza coi Franzesi,
avendo egli anche ultimamente ottenuta per moglie di _Orazio Farnese_
suo nipote una figlia naturale del novello re di Francia, con gran
dote, obbligandosi egli, all'incontro, di comperargli in Francia uno
Stato che rendesse annualmente almeno dodici mila ducati d'oro. Ma
soprattutto covava l'imperadore un tarlo di sdegno e di vendetta contro
di _Pier-Luigi Farnese_ figlio del papa, e nuovo duca di Piacenza e
Parma, non solamente perchè riputato, se non promotore, almeno complice
dell'attentato di Gian-Luigi Fiesco contra di Genova, ma ancora perchè
si scorgeva in lui un continuo e stretto attaccamento ai Franzesi.
Cosa producessero questi mali umori, poco si starà a conoscerlo per la
congiura tramata ed eseguita contro di lui nell'anno presente. Dacchè
fu egli messo in possesso del ducato di Piacenza e Parma, fermò la
sua stanza nella prima di quelle città, dove si applicò a fabbricare
una nuova cittadella che in questi tempi si trovava ridotta quasi
a compimento, non lasciando intanto di abbellire in varie forme la
città di Parma[451]. Hanno dimenticato gli scrittori di tramandare ai
posteri le virtù di esso Pietro Luigi. All'incontro, se noi vogliamo
credere al Varchi, questo personaggio era uomo scelleratissimo, brutto
di volto, ma più deforme d'animo, immerso nella più nefanda libidine
e in altri enormi vizii. Anzi termina esso Varchi la sua Storia colla
scandalosa pittura di una di lui azione la più sconcia ed orrida che
mai si possa udire, e di cui forse non si troverà altro pari esempio.
Poteva il Varchi e doveva risparmiare ancor questo. E volesse Dio che
ci fossero bastevoli argomenti per poterlo ora mettere in dubbio; ma
dacchè non osarono di contraddire alla fama di sì nero delitto gli
scrittori allora viventi, quantunque ne mormorassero forte gli stessi
protestanti; e dacchè il Belcaire vescovo di Metz, che scriveva allora
le sue storie, asserisca la notorietà della libidine d'esso Pier-Luigi,
con accennar anche quel mostruosissimo fatto accaduto nel 1557, io
altro non soggiugnerò intorno ad esso. Dirò bensì, non apparire ch'egli
per la carnale sua concupiscenza si tirasse addosso l'odio della ricca
e numerosa nobiltà piacentina, non parendo mai verisimile il venir
egli rappresentato dal Segni per istorpio di mani e di piedi, sicchè
bisognava aiutarlo fino al mangiare, e tuttavia perduto negli affari
della sensualità.

Altronde adunque venne contra di Pier-Luigi il mal talento di que'
cittadini; imperocchè, avendo egli trovato i nobili d'essa Piacenza
avvezzi a vivere con soverchia libertà sotto il governo ecclesiastico,
e ad abitar per lo più ne' loro feudi, dove, non men che nella città,
conculcavano la plebe, tosto si diede a metter loro la briglia, senza
considerare se il rigore oppure la piacevolezza convenisse meglio alla
novità del suo governo. A questo fine levò l'armi ai nobili, limitò i
loro privilegii, e sotto pena ancora di confisco gli obbligò ad abitar
nella città, affinchè s'aumentassero le rendite delle sue gabelle;
tagliò eziandio non poco dell'autorità di quel senato, e furono
cominciati gran processi contra de' delinquenti presenti e passati.
Oltre a ciò levò, Corte Maggiore a Girolamo marchese Pallavicino,
e divulgossi ancora che era per ispogliare Agostino Landi di Bardi
e Compiano: novità che lo facevano bensì amare dal basso popolo, ma
odiare assaissimo dalla nobiltà. Non si guardò egli dall'inimicarsi
_don Ferrante Gonzaga_ governator di Milano, con occupare un castello
di lui, e impedirgli la tenuta del marchesato di Soragna; perlochè
il Gonzaga fece quanti mali ufficii potè contro di lui alla corte
dell'imperadore. Convennero dunque i suddetti Girolamo Pallavicino ed
Agostino Landi, con Camillo marchese Pallavicino, Giovanni Anguissola
e Gian-Luigi gonfaloniere, tutti della primaria nobiltà di Piacenza,
di levar di vita il Farnese. Fu poi, per quanto credo, inventato che i
lor cognomi erano indicati nella parola PLAC, abbreviata nelle monete
d'esso duca. Speravano essi appoggio dopo il fatto da don Ferrante; ma
l'Adriani e il Gosellini, che ben si può presumere assai informati di
quegli affari, scrivono essere stato con Ferrante quegli che promosse
ed attizzò la congiura; e venne in questo tempo a Cremona (seppur non
fu a Lodi) non gente militare, per trovarsi più a tiro della disegnata
impresa. Quel ch'è certo, nel dì 10 di settembre i cinque suddetti
congiurati, con alcuni lor confidenti al numero di trentasette persone,
portanti armi coperte sotto i panni, presa l'ora che il duca ebbe
pranzato, e che i suoi ministri stavano a tavola, quando uno e quando
l'altro entrarono nella vecchia cittadella, dove abitava il duca,
lasciandoli passar liberamente la guardia degli Svizzeri. Per quanto
viene scritto, più d'un avviso era venuto a Pier-Luigi da Milano e dal
papa stesso che si macchinava contra di lui, e che si guardasse; ma
non seppe egli profittarne. Era salito l'Anguissola con due compagni
nell'anticamera del duca, e mentre gli altri attesero ad impadronirsi
della porta della cittadella e della sala con uccidere alcuni Svizzeri
e Tedeschi, egli, entrato co' suoi due nella camera del duca, che
ragionava allora con Cesare Fogliano, con poche pugnalate lo stese
morto a terra, senza trovare resistenza alcuna, perchè, a cagion della
sua intemperante passata vita, avea Pier-Luigi degl'impedimenti alle
giunture, ed immobile ricevè la morte.

All'udire che nella cittadella era tanto rumore, non meno i nobili
che il popolo diedero di piglio all'armi, e corsero a quella volta.
Altrettanto fece Alessandro da Terni, capitano delle milizie del duca,
con animo d'entrare in essa fortezza. Ma avendo i congiurati alzato
il ponte, ed essendosi ben armati con rompere l'armeria ducale, e con
assicurarsi della famiglia dell'ucciso principe, convenne fermarsi. In
questo mentre Agostino Landi rappresentò al popolo la morte del duca,
e fatto calar dalle mura nella fossa il di lui cadavero legato con
una fune, acciocchè se ne accertassero, e gridando: _Libertà, libertà,
imperio_, ed asserendo che don Ferrante in breve arriverebbe colle sue
truppe, ognuno s'andò ritirando, ed Alessandro da Terni colle sue genti
s'inviò alla volta di Parma. Avvisato infatti il Gonzaga con due spari
d'artiglieria, spedì incontanente cinquecento fanti, che entrarono
nella cittadella, e nel dì 12 di settembre comparve anche egli con
altra gente, e prese il possesso della città a nome dell'imperadore,
promettendo ai cittadini di ridurre le gravezze al primo stato, di
restituir gli onori al senato, e la libertà ai feudatarii, annullare
i processi, e di rendere i beni confiscati: con che tornò la quiete in
quella nobil città. Ciò fatto, il Gonzaga spedì truppe ad impadronirsi
di Borgo San Donnino, e di Borgo di Val di Taro, e di Castel Guelfo.
Tentò ancora la città di Parma, e Roccabianca e Fontanellato; ma i
Parmigiani, avendo dipoi acclamato per loro duca _Ottavio Farnese_,
figlio dell'estinto Pier-Luigi, si tennero forti alla divozione di
lui. Trovavasi _papa Paolo_ in Perugia, allorchè gli fu recata la
funesta nuova, accolta da lui con inesplicabil dolore, e insieme con
fieri interni rimproveri, al veder così confusa l'ambizion sua e il
tanto suo amore ai congiunti di sangue. Tuttavia da saggio non perdè
tempo a spedire il nipote Ottavio con Alessandro Vitelli a Parma, e a
spignervi di mano in mano quante soldatesche potè, raccolte dall'Umbria
e dalla Romagna. Ciò sostenne Parma, e seguì in appresso una sospension
d'armi fra il duca Ottavio e don Ferrante. E questo misero fine ebbe
Pier-Luigi Farnese, che quantunque lasciasse dopo di sè un brutto nome,
pure ebbe la gloria o fortuna di lasciar quattro figli ben diversi
da lui, cioè il suddetto _duca Ottavio_, che riuscì principe di gran
valore e saviezza; _Alessandro_, uno dei più insigni cardinali del
sacro collegio; _Orazio duca di Castro_, destinato genero di _Arrigo
II re_ di Francia per lo sposalizio di _Diana_ figlia naturale dello
stesso re; e _Ranuccio_, che il buon papa, dimentico della riforma
della Chiesa, non avea avuto scrupolo di eleggere arcivescovo di
Napoli, e crear cardinale nell'anno precedente, ancorchè egli non
avesse che quindici in sedici anni. Lasciò inoltre Pier-Luigi una
figlia per nome _Vittoria_, che il papa diede per moglie a _Guidubaldo
duca_ d'Urbino, generale in questi tempi della repubblica di Venezia.
Ma della morte del Farnese ebbe ben a dolersi l'Italia, perchè cagion
fu di riaccendere nuove guerre non solamente qui, ma anche oltramonti,
siccome vedremo. Nè si dee tacere che in quest'anno a dì 12 d'agosto
(avvenimento assai raro) cadde nel Mugello, distretto di Firenze, per
tutta la notte si dirotta ed impetuosa pioggia, che tutti i fiumicelli
divennero orgogliosi torrenti, con inondar le campagne, ed allagare non
poca parte della città di Firenze. Vi perì molta gente; case, mulini,
gualchiere, ponti ed alberi infiniti non ressero alla furia dell'acque;
talchè gli uomini di quel secolo niuna pari disavventura avevano mai
veduta o provata nei tempi loro.




    Anno di CRISTO MDXLVIII. Indizione VI.

    PAOLO III papa 15.
    CARLO V imperadore 30.


Fu impiegato tutto quest'anno in maneggi politici, e in proposizioni di
leghe e di guerre, ma senza che se ne risentisse la pubblica quiete.
S'era già sconcertata non poco la buona armonia fra il _pontefice
Paolo e Carlo imperadore_, sì per la seguita translazion del concilio
di Trento a Bologna, malveduta e impugnata da esso Augusto, e per
l'uccision di Pier-Luigi Farnese, e per l'occupazion di Piacenza fatta
dall'armi imperiali, approvata di poi solennemente dall'imperadore
stesso: il che riempiva di sdegno l'animo del pontefice, al mirar
tolta alla Chiesa, e insieme alla casa Farnese, una sì riguardevol
città. E tanto più, perchè anche Parma si trovava in grave pericolo,
tendendo parimente a quell'acquisto _don Ferrante Gonzaga_ con orditure
segrete e colle minaccie della forza. Perciò si diede esso pontefice a
manipolar una lega con _Arrigo II_ re bellicoso di Francia, calcolando
che le di lui forze, colla comodità specialmente di Torino e d'altre
piazze tuttavia occupate dalle di lui armi in Piemonte, potessero
abbassare la troppo cresciuta potenza di Cesare in Italia, e forzarlo
alla restituzion di Piacenza. Questa medesima lega era desiderata dai
Franzesi; ma camminando essi con gran cautela, al vedere il decrepito
papa non lontano dall'abbandonar colla vita gl'impegni politici,
richiedevano che il sacro collegio s'obbligasse a continuar la lega, ed
in essa si tirassero altri principi d'Italia, e che Parma fosse ceduta
ad _Orazio Farnese_ duca di Castro, fratello del _duca Ottavio_, e
genero, siccome dicemmo, del re Cristianissimo. Ma nè i Veneziani, nè
il duca di Ferrara si vollero impacciare in sì pericoloso labirinto,
e molto meno v'accudirono i saggi porporati. Perciò s'andò consumando
il tempo in varii trattati, e nulla infine ne risultò. Intanto
l'imperadore continuava le calde sue istanze perchè si restituisse in
Trento il concilio; al che troppo renitente si scopriva il pontefice,
colla comune credenza ch'egli temesse in città non suddita a sè
la forza de' prelati spagnuoli e tedeschi, capace di restrignere
l'autorità pontificia, e formar decreti disgustosi alla corte romana
per conto della disciplina ecclesiastica. Ad ogni infermo fa paura
il chirurgo che ha da tagliare. Queste discordie fra il pontefice e
l'imperadore cagion furono che esso Augusto, trovandosi alla dieta in
Augusta, e bramando pure di quetar in qualche maniera i torbidi della
religione e de' popoli nella Germania, fece stendere una scrittura,
contenente ciò che fossero obbligati i protestanti di credere ed
insegnare, fino a tanto che il concilio generale determinasse la
pura dottrina della Chiesa; e nel dì 15 di maggio la pubblicò. Fu
essa nominata l'_Interim di Carlo V_: decreto che egualmente si trovò
poi riprovato ed impugnato dai cattolici e dai protestanti. A questi
dispiacque, perchè i principali punti della religion cattolica erano
ivi stabiliti, e perciò contra d'esso si scatenarono. Ai Cattolici,
perchè nell'_Interim_ furono permessi a' protestanti certi usi, non
già incompatibili colla dottrina cattolica, ma contrarii alla presente
disciplina della Chiesa. E sopra tutto il pontefice proruppe in gravi
doglianze, perchè l'imperadore si fosse presa la libertà di far delle
determinazioni in materia di religione, risiedendo questa autorità ne'
soli sommi pastori della Chiesa, e non già nei principi secolari.

Trovandosi intanto l'_Augusto Carlo_ stanco sotto la mole di tanti
affari, e colla sanità infievolita per le passate fatiche e per la
podagra, prese la risoluzione di far venire di Spagna in Italia e
Germania il _principe don Filippo_ suo figlio. Nello stesso tempo
con dispensa del sommo pontefice accordò l'infanta _donna Maria_
sua primogenita in moglie all'_arciduca Massimiliano_, figlio del
_re Ferdinando_ suo fratello, che era allora in età di circa venti
anni. E per provvedere la Spagna di un autorevole vicerè, durante
l'assenza del principe suo figlio, spedì colà lo stesso Massimiliano
con bell'accompagnamento nel mese di giugno, e furono poi con gran
magnificenza solennizzate le sue nozze in Madrid nel settembre di
quest'anno. In questo mentre si unirono a Roses in Catalogna le galee
d'Andrea Doria, di Spagna, Napoli e Sicilia, con varie navi, che
in tutto formavano una numerosa e potente flotta, dove il principe
don Filippo, dopo aver lasciato il governo dei regni al cugino
Massimiliano, imbarcatosi nel dì primo di novembre, sciolse le vele
alla volta dell'Italia sotto la direzione del _duca d'Alva_, capitan
generale e maggiordomo maggiore dell'Augusto suo padre, inviato a
questo fine in Ispagna. Sbarcò nel dì 22 (l'Adriani scrive nel dì
25) del suddetto mese in Genova, accolto con immensi onori da quel
popolo, ed alloggiato nel palazzo del suddetto Doria. _Cosimo duca di
Firenze_, attentissimo in tutto a conservare ed accrescere la protezion
di Cesare, inviò colà a visitarlo _don Francesco_ suo primogenito,
che gli portò, se crediamo al Segni, dei regali del valore di cento
mila scudi. Vi comparve ancora il _duca Ottavio Farnese_, inviato dal
papa, per pregarlo d'impiegarsi nella restituzion di Piacenza. Dopo
molti giorni di riposo passò dipoi il regal principe a Pavia, ed indi a
Milano, due miglia lungi dalla qual città con isplendido corteggio di
prelati e di nobiltà, fu a fargli una visita _Carlo duca di Savoia_.
In tal congiuntura fece il popolo di Milano sfoggi di incredibil
magnificenza per l'accoglimento di questo sole nascente, a cui sapeano
di dover essere sudditi col tempo. Venne in quest'anno _Arrigo II re
di Francia_ con quattrocento uomini d'armi, e cinque mila fanti in
Piemonte, per visitar le fortezze occupate dall'armi sue. Pretende
l'Adriani impreso quel viaggio dal re, perchè Ottavio Farnese, per
vendicarsi di _don Ferrante Gonzaga_ dopo l'occupazion di Piacenza,
avesse mandati dei sicarii per farlo uccidere, che poi furono scoperti
a tempo e giustiziati: sperando il re, siccome consapevole della trama,
che, tolto di vita il Gonzaga, potessero insorgere dei torbidi nello
Stato di Milano. Vana immaginazione di quello storico, perciocchè nel
dì 10 di settembre accadde la morte di Pier-Luigi Farnese, e il re nel
luglio e agosto precedente era venuto a Torino; ed avendo colà chiamato
_Ercole II duca di Ferrara_, questi con licenza dell'imperadore nel dì
15 d'agosto si mosse con bella comitiva, andò a Torino, e nel dì 2 di
settembre si restituì a Ferrara. Erano le premure del re di tirar seco
in lega questo principe, ma il trovò troppo alieno dall'inimicarsi il
troppo potente imperadore. Tanto bensì operò esso _re Cristianissimo_,
che indusse il duca medesimo a concedere in moglie Anna sua primogenita
a _Francesco di Lorena duca_ di Umala, figlio del _duca di Guisa_
suo favorito. Senza far altra novità, e con solamente lasciar dei
sospetti in Italia, se ne ritornò esso monarca in Francia nel dì 25 di
settembre. Perciò don Ferrante attese a fortificar Milano, e le altre
città e fortezze di quello Stato; ed altrettanto fece in Toscana il
duca Cosimo, a cui per gran somma di danaro da Cesare fu dato Piombino,
e da lì a poco ancora ritolto. Furono parimente in quest'anno fieri
rumori in Siena, città, dove _ab antiquo_ cozzavano fra loro due
fazioni, volendo cadauna o primeggiar nel governo, o usurparlo tutto. I
ministri dell'imperadore, che davano in questi tempi legge all'Italia,
non tralasciarono di profittar della lor pazza discordia; e però a don
Diego di Mendozza venne fatto d'introdur quattrocento fanti spagnuoli
di guardia, dando principio ad una specie di dominio di quella città.


NOTE:

[448] Foglietta. Adriani. Campana. Mascardi.

[449] Sardi, Istoria MS.

[450] Summonte. Sardi. Adriani. Campana ed altri.

[451] Adriani. Angeli, Storia di Parma. Mambrin Roseo. Gesellini, Vita
di Ferrante Gonzaga.




    Anno di CRISTO MDXLIX. Indizione VII.

    PAOLO III papa 16.
    CARLO V imperadore 31.


Dopo avere il regal principe _don Filippo d'Austria_ lasciato in
Milano un gran credito di signor generoso e liberale, nel dì 8 di
gennaio del presente anno partì da colà, e, ricevuto uno splendido
trattamento da _Francesco duca di Mantova_, alla qual città si portò
anche _Ercole II duca di Ferrara_ per inchinarlo, passò a Trento,
continuando poscia il viaggio sino a Brusselles, dove fece la sua
entrata nel dì primo d'aprile, accolto con tenerezza dal padre Augusto.
L'intenzion dell'imperadore di chiamarlo colà era stata di fargli
giurar fedeltà da' popoli della Fiandra; il che eseguirono essi di
tutto buon cuore. Ma si aggiunse un'altra idea, fabbricata dall'amor
paterno ed ambizioso di Carlo cioè si diede egli a meditare nel tempo
stesso di farlo anche re de' Romani, e trattossi di ciò infatti nella
dieta d'Augusta dell'anno seguente; ma con trovarsi il _re Ferdinando_
troppo renitente alla cessione di quella dignità. Se non concordassero
in questo varii autori, parrebbe inverisimile un siffatto progetto.
Ma nè Ferdinando avea sì poco senno da sacrificare alle voglie del
fratello quell'illustre dignità, nè i principi della Germania erano
sì mal avveduti di permettere la continuazion d'una unione o potenza
che facea paura a tutti. In questi tempi _Arrigo II re_ di Francia,
non sapendo soffrire che la sua città di Bologna in Piccardia avesse
a restar in mano degli Inglesi anche per alquanti anni, e di doverla
comperare con tante somme d'oro accordate nella pace fatta con loro
dal _re Francesco I_ suo padre, determinò di adoperar la forza per
ricuperarla, con essersi fatto assolvere dal papa dal giuramento ed
obbligo di pagare il pattuito danaro. Parvegli anche propizio il tempo,
perchè in Inghilterra erano insorte gravi discordie, e durava tuttavia
la guerra degl'Inglesi contro la Scozia, assistita dall'armi della
Francia. Perciò andò con un possente esercito a mettere l'assedio alla
città di Bologna, dichiarando aperta guerra agl'Inglesi; ma quantunque
s'impadronisse di qualche forte, nulladimeno inutili per quest'anno
rimasero i suoi sforzi contro d'essa città. Godevasi intanto in Italia
la pace, ma pace turbata da continui sospetti di guerra per cagion di
Parma e Piacenza; e tutti attendevano a premunirsi. Ebbero, ciò non
ostante, a piagnere le marine, e specialmente della Sicilia, Calabria
e Riviera di Genova. Corseggiava nel Mediterraneo dopo la morte del
Barbarossa maestro, il famoso corsale Dragut rais con quaranta legni;
nè solamente prendeva quanti navigli mercantili gli venivano alle
mani, ma eziandio facea sbarco di tanto in tanto alle coste della
cristianità, con mettere a sacco i villaggi, ed asportarne ancora
gran copia d'anime cristiane, condannate dipoi ad una penosa servitù.
Mancava a costui un buon nido; sel procacciò egli nell'anno presente
coll'impossessarsi a forza d'armi della città appellata Africa o
Tripoli nelle coste di Barberia. Quivi si piantò egli e fortificò,
concependo poi speranza di stendere più in là il dominio suo.

Ondeggiava intanto _papa Paolo_ fra varii pensieri intorno agli affari
di Parma e Piacenza, e ricevea da Cesare parole di corte, quante ne
volea. Ora pretendeva l'_imperadore Carlo_ che si esaminassero le
ragioni della Chiesa e dello Stato di Milano su quella città, ed ora
proponeva cambii, comparendo sempre disposto a compiacere il papa, ma
con interna risoluzione di far quel solo uso che conveniva al proprio
interesse. Prese dunque il pontefice il partito, a ciò consigliato
dai più saggi porporati, di unir di nuovo Parma alla Chiesa, e di
torla al nipote Ottavio, con animo di reintegrarlo, cioè di dargli di
nuovo Camerino, giudicando che Parma in man della Chiesa verrebbe più
rispettata dai potentati cattolici. Con questa idea richiamò a Roma il
nipote, spedì a Parma con segrete istruzioni _Camillo Orsino_, Capitan
generale della Chiesa, il qual giunto colà, prese il comando dell'armi
e il governo d'essa città, attendendo poscia a fortificarla, e a ben
provvederla di vettovaglie e munizioni da guerra: il che recò non
poca gelosia a _don Ferrante Gonzaga_. Stette lungamente aspettando
il duca Ottavio qual dovesse essere il suo destino, lusingato dal
pontefice ora colle speranze di espugnar la pertinacia di Cesare, ed
ora colle proposizioni avanzate di una lega colla Francia. Finalmente
s'impazientò, massimamente all'udire che si trattava di ceder Parma
a _don Orazio _suo fratello, e Camerino a lui, e al considerare che
in tanto egli si trovava spogliato di Parma, benchè d'essa investito,
e che, venendo a mancare il decrepito papa, correa rischio di neppur
ottenere o di perdere Camerino. All'improvviso dunque, senza saputa
dell'avolo papa, venne per le poste a Parma, credendo di farsene,
come prima, padrone; ma Camillo Orsino insospettito per non aver
egli recata lettera o ordine alcuno del pontefice, si mise alla
parata d'ogni accidente, col disporre guardie dappertutto; e lasciò
bensì entrare in Parma il duca, ma il tenne sì corto, che non osò di
tentare novità veruna. Con tutto ciò, le speranze di Ottavio erano
riposte nella cittadella, avendo tenuta già intelligenza per questo
col castellano d'essa, e perciò fece istanza di visitar anche quelle
fortificazioni. Quivi parimente si trovò egli burlato, per essersi
pentito il castellano, che ricusò d'ammetterlo dentro: il perchè
tutto fumante di collera uscì di città, e si ritirò a Torchiara
castello del conte Sforza Santafiore suo cugino, dove, per mezzo del
_cardinale di Trento_, cominciò un trattato con _don Ferrante Gonzaga_
per acconciarsi coll'imperadore. Dacchè il pontefice ebbe intesa
l'impensata fuga del nipote, diede nelle smanie, persuaso che la gente
non crederebbe ciò fatto senza consenso suo; e tosto gli spedì dietro
un corriere per richiamarlo. E perchè ebbe avviso dall'Orsino del
tentativo da lui fatto per ripigliare il dominio di Parma, maggiormente
acceso di collera, rinnovò gli ordini a tutti i ministri di quella
città di tenerla a nome della Chiesa, e di non ammettere colà il
nipote. Così stavano le cose, quando il _cardinal Farnese_, per lettera
a lui scritta dal fratello, fece sapere all'addolorato pontefice che
Ottavio, se non gli veniva ceduta Parma, si accorderebbe con don
Ferrante, e cercherebbe colla forza di riaver quello che riputava
dovuto a sè per giustizia. Questo colpo, per cui si sfasciavano tutte
le macchine politiche del papa, e i suoi segreti trattati coi Franzesi,
l'accorò talmente, che, preso da un tremore e quasi sfinimento, fu
per cadere in terra, se non era sostenuto dagli astanti. Dopo quattro
ore si riebbe; ma sopraggiunse una gagliarda febbre, a cui l'età sua,
arrivata ad anni ottantadue, e forse più, guadagnatasi da lui colla
temperanza del vitto, non potè reggere, e però cessò di vivere nel dì
10 di novembre.

Varia fu la fama che lasciò dopo di sè _papa Paolo III_. Gli storici
fiorentini, Varchi, Segni ed Adriani, perchè mal animati contro di lui
a ragion delle dissensioni passate fra esso pontefice e il duca Cosimo,
ne sparlarono a bocca aperta. Il Segni arrivò a scrivere, esser egli
stato in concetto, non dirò di amante della strologia giudiciaria, che
questo gli fu imputato anche da altri (benchè forse senza ragione), ma
fin di magia e dell'uso de' veleni, con altre dicerie bestiali, che lo
stesso stampatore si vergognò di esporre tutte alla luce. Non è già di
dovere che i principi, pretendenti di non esser sottoposti alle leggi,
abbiano anche da pretendere esenzione dalla pubblica censura, perchè
questo è l'unico freno oppur gastigo alle lor malvage azioni: e guai
a chi giugne a nulla curarsi anche di questo qualsisia staffile. Ma
giusto insieme è che la censura sia ben fondata, e non figlia della
malignità e dell'invidia. Certamente chiunque senza passione peserà
le azioni e la condotta di Paolo III, avrà da confessare, aver egli
meritato, per conto non men dell'uffizio pastorale, che del governo
principesco, la lode di degno pontefice e di saggio principe. Dotato
di gran consiglio, di rara prudenza e di zelo cospicuo pel bene della
religione e pel decoro della Chiesa, primiero aprì l'importantissimo
concilio di Trento, confermò l'insigne compagnia di Gesù e l'istituto
de' cappuccini, e procurò la riforma degli abusi che deformavano la
Chiesa di Dio. Sommamente accrebbe la gloria sua colla promozione
di più di settanta cardinali, la maggior parte illustri o per la
loro scienza, o per la lor pietà, o per l'ingegno o per la chiarezza
di sangue. Sempre padre comune, mai s'impacciò nelle guerre fra i
principi, fuorchè quando si trattò di guerreggiar contro gl'infedeli
ed eretici: che allora largamente impiegò le rendite della Chiesa.
Fortificò Perugia, Ascoli, Nepi e Castro; condusse molto innanzi la
fabbrica di San Pietro, cominciata da Giulio II; rifondò il palazzo
apostolico del Vaticano; tirò alcune strade diritte per Roma; ed
avendo molto beneficato il popolo romano, meritò che fosse posta la
sua statua nel Campidoglio. Non mancarono al certo in lui varii nei.
E chi n'è senza? Per fabbricare il palazzo Farnese, gran guasto diede
all'anfiteatro di Tito. Fece gridare il clero e i popoli suoi per
le gravezze loro accresciute, e lasciò anche impegnate a' mercatanti
per più anni non poche rendite della camera apostolica. Ma quello che
maggiormente parve che oscurasse la sua fama, e che presso i più non
trovò scusa, fu l'esorbitante suo amore verso del figlio, benchè figlio
non degno di questo buon padre, e verso de' nipoti, degni al certo di
lui, per l'ingrassamento ed innalzamento dei quali che non fece egli?
L'abbiam già veduto. E volle Dio che, vivente ancora, ne ricevesse il
gastigo; laonde dicono che negli ultimi giorni di sua vita andasse
ripetendo: _Et peccatum meum contra me est semper_. Per altro anche
in questi ultimi tempi ad esaltare i pregi e a liberar dalla censura
le azioni d'esso pontefice, ha contribuito non poco l'indefessa penna
del celebre cardinale Angelo Quirini, vescovo di Brescia, a cui ancora
siam tenuti per tante altre notizie intorno al cardinal Polo e ad altri
insigni personaggi che in Paolo III trovarono un saggio conoscitore e
premiatore del merito.

Aveva il pontefice nel penultimo dì del suo vivere ordinato un breve
all'Orsino, con cui gli comandava di consegnar Parma al duca Ottavio:
tanto era il timore ch'egli si gittasse in braccio agli imperiali,
e cedesse loro quella città. Perchè questo breve non fu spedito con
diligenza, ed arrivò prima d'esso a Parma la nuova della morte del
papa, ancorchè il sacro collegio ordinasse lo stesso all'Orsino, egli
non volle ubbidire, dicendo d'aver avuta in guardia quella città da un
papa, e che ne disporrebbe secondo che gli fosse ordinato da un altro
papa: risposta che fece sospettare qualche suo intrigo coi Franzesi.
Ma l'Orsino onoratamente trattò e conservò Parma pel papa venturo,
quantunque non men dagl'imperiali che da' Franzesi gli fossero fatte
molte ingorde proposizioni. Durante poi la sede vacante, Camillo
Colonna ricuperò Palliano e le altre terre tolte da papa Paolo ad
Ascanio; e il principe di Sulmona acquistò Soncino ed altri luoghi,
come appartenenti a donna Isabella Colonna sua moglie. Ma don Diego
Mendozza s'interpose, affinchè non seguissero rumori fra esso principe
e i Colonnesi. Intanto raunati i cardinali nel numeroso conclave,
cominciarono i lor maneggi per provvedere la Chiesa d'un nuovo pastore,
con sì poca concordia nondimeno, che spirò il presente anno senza verun
accordo, anzi con apparenza di non accordarsi sì presto fra loro.
Nell'ottobre di quest'anno si celebrarono con rara magnificenza in
Mantova le nozze del _duca Francesco Gonzaga_ con _Caterina d'Austria_
figlia di _Ferdinando re de' Romani_. Nel qual tempo _Lodovico_
fratello d'esso duca passò alla corte di Francia, e col tempo divenne
duca di Nevers: del che è bene che il lettore si ricordi, perchè
vedremo a suo tempo tornar questa linea Gonzaga a signoreggiare in
Italia.




    Anno di CRISTO MDL. Indizione VIII.

    GIULIO III papa 1.
    CARLO V imperadore 32.


Tennero lungamente diviso il sacro collegio, ascendente al numero
di cinquanta cardinali, le fazioni imperiale, franzese e farnese.
Fu in gran predicamento il _cardinal Polo_, uomo per la sua scienza,
religione e purità di costumi ben meritevole della dignità pontificia.
Ma perchè il _cardinal teatino Caraffa_ il proclamò per amico de'
protestanti, a personaggio sì illustre rimasero tagliate le penne.
Infine nella notte precedente il dì 8 di febbraio restò concordemente
eletto papa (per cura specialmente dei cardinali Farnese, Guisa
e d'Este) _Giovanni Maria di Monte_, ossia _del Monte_, cardinal
veterano, creduto degno della sacra tiara per li meriti suoi anche
dal defunto pontefice. Era egli oriondo da Monte San Sovino, terra
del distretto di Arezzo; e per la trafila di varii impieghi, tutti
sostenuti con lode, passato al cardinalato, si era specialmente
distinto per lo sapere e per la prudenza nel concilio generale, in cui
fu legato apostolico tanto in Trento che in Bologna. Prese il nome di
_Giulio III_; e perciocchè questo era l'anno del giubileo, nè per la
morte del papa s'era potuto nel precedente dicembre far la funzione
di aprir la porta aurea, coronato ch'egli fu nel dì 22 di febbraio,
non tardò ad aprirla nel dì 24, per soddisfare al gran concorso della
gente passata a Roma per ottener le indulgenze. Lodevolissimi furono
i principii del governo di questo pontefice, siccome suol d'ordinario
accadere non solo ne' principi ecclesiastici, ma anche ne' secolari,
perciocchè mostrò l'animo suo inclinatissimo non solo a rimettere in
Trento il concilio generale, aderendo alle premure dell'imperadore e
dei Tedeschi, ma ancora alla riforma della disciplina ecclesiastica,
troppo scaduta ne' secoli addietro. Pubblicò infatti il decreto del
riaprimento del concilio in essa città di Trento pel dì primo di maggio
dell'anno prossimo venturo. Conciliossi ancora l'amore del popolo
romano con levare i dazii della macina e de' contratti, che papa Paolo
avea introdotti con gravi doglianze massimamente de' poveri. Riconfermò
lo Stato di Campagna ai Colonnesi, e per riconoscenza al cardinal
Farnese confermò la prefettura di Roma ad _Orazio Farnese duca_
di Castro, e il grado di gonfalonier della Chiesa al _duca Ottavio
Farnese_ fratello d'esso cardinale. Quel che più importa, fece nel dì
24 di febbraio restituire da Camillo Orsino ad esso Ottavio la città
di Parma colle fortezze, artiglierie e munizioni: il che fu cagione
che Ottavio, dopo essere stato fin qui in molti trattati coi ministri
dell'imperadore, voltasse vela per sostenersi contra de' medesimi,
scoperti troppo vogliosi di quell'acquisto, e malcontenti della
restituzione a lui fatta.

Sì risoluto sempre più compariva _Arrigo II re_ Cristianissimo di
ricuperar la città di Bologna nella Piccardia, che _Odoardo re_
d'Inghilterra e i ministri suoi giudicarono miglior consiglio di cedere
amorevolmente con qualche vantaggio quella città, che di fare immense
spese per la difesa, e di perdere poi tutto colla resistenza. Però nel
dì 24 di marzo dell'anno presente seguì pace fra que' due potentati,
come consta dallo strumento rapportato dal Du-Mont, in cui fu conchiusa
la restituzion di essa città al re di Francia, con obbligarsi questi
al pagamento di quattrocento mila scudi d'oro del sole in due rate
all'Inglese. Liberato da quell'impegno, si diede poscia il re Arrigo a
lavorar sott'acqua per turbar la quiete d'Italia, e per muovere guerra
all'imperadore, la cui potenza faceva male a' suoi occhi, non men
che n'avesse fatto al re suo padre. Già dicemmo divenuto formidabile
nel Mediterraneo il feroce corsaro Dragut Rais, massimamente dopo la
conquista della città appellata Africa, o Tripoli di Barberia, tenuta
da alcuni per l'_Aphrodisium_ degli antichi. I Turchi le danno il nome
di Maladia. Portate alla corte di Cesare le doglianze e grida di tanti
popoli afflitti dall'insolenza e crudeltà di costui, che solamente
manteneva buona amistà co' Franzesi, vendendo loro la preda fatta sopra
i sudditi della Spagna; determinò il magnanimo imperadore di reprimere
la baldanza di quel nemico del nome cristiano. Per ordine adunque suo,
il principe _Andrea Doria_ e _don Giovanni di Vega_ vicerè di Sicilia
allestirono una ragguardevol flotta di galee e di navi, colla quale
si unirono ancora alcune del pontefice e de' cavalieri di Malta. _Don
Pietro di Toledo_ vicerè di Napoli vi mandò don Garzia suo figlio,
_Cosimo duca di Firenze_ vi spedì Giordano Orsino con quattro galee e
Chiappino Vitelli con mille fanti. Gran numero di cannonate e d'assalti
bisognò a quella impresa; ma finalmente al valore dell'armi cristiane
non potè resistere quella picciola, benchè assai fortificata città. Vi
rimasero uccisi ottocento Mori, e ne furono condotti via schiavi circa
sei od otto mila, venduti poi a vil prezzo per la Sicilia e Sardegna.
Furono presi anche altri luoghi in quei contorni, tutto bel paese con
terreno fecondo e colline piene di oliveti. Pretende il Surio che il
Vega vicerè, spogliata di tutto quella città, la facesse smantellare.
La verità si è, che lasciata fu ivi una competente guarnigion di
Spagnuoli e di cavalieri di Malta, e che la principal moschea nel dì
14 di settembre venne dedicata al culto del vero Dio. Dragut colle sue
galeotte si ritirò alle Gerbe, e l'armata cristiana, tornando verso
Sicilia, restò assalita da fiera tempesta, per cui alquante galee e
quattro navi rimasero preda dell'infuriato elemento.

Grande occasion di parlare diede in quest'anno _papa Giulio_ colla
creazion d'un solo cardinale fatta nel dì 31 di maggio[452], cioè
d'_Innocenzo del Monte_. Era questi nato da una povera donna che
andava accattando in Piacenza. Trovandosi in essa città governatore
o legato Giovanni Maria del Monte, che fu poi papa Giulio, raccolse
nella sua corte questo pezzente ragazzo, il fece allevare, e tanto
amore gli prese, che più non si sarebbe fatto ad un unico suo figlio.
Gli era sì perduto dietro, che l'innestò nella propria casa, facendolo
adottare da Baldovino suo fratello. Nè ciò a lui bastò. Dacchè ascese
al pontificato, l'empiè sino alla gola di benefizii e di rendite
ecclesiastiche, e senza dimora passò a proporre nel concistoro questo
suo caro idolo per la sacra porpora. Gran bisbiglio insorse fra i
cardinali; e fra gli altri il _cardinal Teatino_, che fu poi _papa
Paolo IV_, a visiera calata arringò contro la prostituzion di quella
eccelsa dignità in persona sì vilmente nata, senza sapersi neppure
il padre suo, e sprovveduto affatto di quelle virtù e qualità che in
qualche guisa potessero coprire l'obbrobrio de' natali. Ebbe un bel
dire. Innocenzo fu creato cardinale. Ma questo aborto fece quella
riuscita che ognun prevedeva; perciocchè sotto Pio IV e Pio V, a cagion
de' suoi vizii, più d'una volta fu in prigione e ne' ceppi, e spogliato
di varii benefizii. Abborrito dagli altri porporati, miseramente infine
terminò la sua vita l'anno 1577, non sussistendo ciò che scrive il
Belcaire, cioè esser egli stato strangolato dopo la morte del papa
suo protettore. Scapitò forte per questo disordinato affetto e per
tal risoluzione il concetto del papa. Oltre di che, siccome attesta
l'Adriani, poco tempo passò che non pareva più esso pontefice quel
che era stato cardinale; perchè si diede all'ozio, scaricandosi degli
affari pubblici sopra il _cardinal Crescenzio_, e prendendo solamente
diletto d'un suo giardino, dove consumava tempo e spese grandissime in
fabbriche ed ornamenti. Nè è da tacere che l'anno presente diede motivo
in Siena a gravi timori e consigli; perciocchè, dopo essere entrati
colà per guardia gli Spagnuoli, ad imitazion del riccio, cominciarono
que' ministri imperiali a disegnar ivi la fabbrica d'una cittadella, e
ne mandarono anche i disegni all'imperadore. Spedì quel popolo i suoi
inviati a Cesare a dolersi di tal novità, e andò intanto meditando
maniere più efficaci di sottrarsi a quel giogo e di conservare la
libertà. Comune credenza fu che lo imperadore, per l'ansietà di
aver Parma in suo potere, più volte avesse proposto di dar Siena in
contraccambio al _duca Ottavio_. Ma queste fantasie fra poco andarono
tutte in fumo. Nell'anno presente a' dì 21 di febbraio _Francesco III
Gonzaga duca_ di Mantova e di Monferrato, caduto nel lago, lasciò ivi
miseramente la vita; ed ebbe per successore _Guglielmo_ suo fratello.
Avea Francesco avuta per moglie _Caterina_ figlia di _Ferdinando re de'
Romani_, da cui non ebbe prole. Divenne poi questa principessa per le
seconde nozze regina di Polonia.


NOTE:

[452] Panvinio. Segni. Giacon. Adriani. Oldoin.




    Anno di CRISTO MDLI. Indizione IX.

    GIULIO III papa 2.
    CARLO V imperadore 33.


Stavasene in Parma il _duca Ottavio_ Farnese, tuttodì pensando ai mezzi
per mantenersi in quel dominio, giacchè per la ricuperazion di Piacenza
era seccata ogni speranza. Parevagli di trovarsi a mal partito, perchè
non ignorava l'idee dell'Augusto suocero suo sopra quella città,
e i mali uffizii e le mine che andavano facendo contra di lui _don
Ferrante Gongaza_ governator di Milano, e don Diego Mendozza, anche per
private passioni nemici suoi. Come resistere solo a chi volendo potea
sì facilmente ingoiarlo, qualor volesse? Fece rappresentare a _papa
Giulio_ il bisogno suo, e chiedere, non ottenendo aiuto da lui, licenza
di ricorrere a chi potesse sostenerlo, mentre niuno in Italia ardiva
di alzare un dito in suo favore; e il papa, che per altri motivi si
studiava di conservar buona armonia coll'imperadore, si strinse nelle
spalle, nè altro rispose, se non che il duca si aiutasse come potesse.
Ciò bastò ad Ottavio, col consiglio, per quanto fu creduto, de' due
_cardinali Alessandro_ e _Ranuccio_ suoi fratelli, per proseguire
animosamente un trattato già mosso da _Orazio duca di Castro_, altro
suo fratello, alla corte del re Cristianissimo, per impegnar quel
monarca alla difesa sua. Null'altro che questo bramava Arrigo II, emulo
oltre modo della soverchia potenza della casa d'Austria. E nel dì 27
di maggio del presente anno, come apparisce dallo strumento rapportato
dal Du-Mont[453], prese il re sotto la sua protezione la casa Farnese,
obbligandosi di mantenere ad Ottavio due mila fanti e ducento cavalli
leggieri per la difesa di Parma, e di pagargli annualmente dodici
mila scudi d'oro, con promessa di maggiori aiuti alle occorrenze, e di
rilievo, in caso di disgrazie. Intanto ducento mila scudi fece avere il
re in Venezia per sostenere questo impegno. Avvertito il pontefice dal
cardinal Farnese di questo negoziato, parve allora che si svegliasse, e
si sbracciò per disturbarlo con gagliarde premure presso dello stesso
Ottavio. Ma non fu a tempo. Essendosi data l'ultima mano al trattato
col re Cristianissimo, il duca Ottavio, siccome uomo d'onore, non volle
retrocedere, per quanto ancora vi si adoperasse il duca di Ferrara
_Ercole II_, a cui non piaceva il fuoco vicino a' suoi confini.

Allora fu che papa Giulio III proruppe in ismanie. Cominciarono a
fioccare i monitorii contro di Ottavio, comandandogli di consegnar
Parma ai ministri pontificii, e si procedè fino alle censure, e a
dichiarar lui ribello e decaduto da ogni diritto sopra quello Stato, e
dal grado di gonfalonier della Chiesa. Ritiraronsi da Roma Alessandro
e Ranuccio cardinali Farnesi: il primo si ricoverò a Firenze, ben
ricevuto dal _duca Cosimo_; e l'altro ad Urbino, dove ebbe un amorevol
trattamento dal _duca Guidubaldo_ suo cognato. Provarono i Farnesi
anche lo sdegno di _Carlo V_, perchè questi tolse al cardinale
Alessandro il ricco arcivescovato di Monreale, e ad Ottavio Novara e
il ducato di Cività di Penna, beni dotali della duchessa Margherita
d'Austria sua figlia, e moglie d'esso Ottavio. Meglio di quaranta
mila scudi d'oro perderono essi Farnesi nella presente tempesta;
ma vi guadagnarono bene i parenti del papa. Giacchè più non restava
luogo al più volte proposto ripiego di dar Camerino al duca Ottavio
in cambio di Parma, il papa diede il perpetuo governo d'esso Camerino
colle rendite a Baldovino suo fratello, e di più, per attestato del
Segni, maggior grandezza gli conferì in Roma, che se fosse stato
duca o signor naturale antiquato in Italia. A Gian-Batista del Monte,
figlio d'esso Baldovino, conferì il grado di gonfaloniere e capitan
generale della Chiesa, e per lui ottenne dall'imperadore Novara e
Cività di Penna. Andò tanto innanzi il fasto di quella gente, che
Ersilia Cortese, nobile modenese, moglie d'esso Gian-Batista, se
crediamo al Segni, stava in Roma con tanta altura e grandezza, che la
duchessa di Parma figliuola dell'imperadore, innanzi che ella fosse
ita a Parma, avea appena udienza da lei, quando andava in cocchio per
salutarla e per farle onore. Nè qui si fermò il nepotismo di questo
pontefice, perchè ad Ascanio della Cornia Perugino e a Vincenzo de'
Nobili, figli delle sorelle sue, diede Stati e titoli di signori, e
cardinalati ai lor figliuoli. Nè si dee omettere che il pontefice stese
il suo sdegno anche contra il ducato di Castro, posseduto da _Orazio
Farnese_, dimorante allora in Francia, senza riguardo all'esser egli
destinato genero dal _re Arrigo_. Però spedì colà Ridolfo Baglione
coll'armi. Volevano i soldati presidiarii difendere quelle terre; ma
Girolama Orsina, vedova del fu Pier-Luigi, quivi dimorante, per placare
l'adirato papa, personalmente trasferitasi a Viterbo, le cedette al
cardinal Pio legato del Patrimonio; e tanto scusò il figlio Orazio per
l'obbligo d'onore da lui contratto col re di Francia, che il pontefice
ammansato, posto solamente il Baglione nella fortezza di Castro, lasciò
lei liberamente governar quel dominio.

Era già entrata in Parma guernigione franzese col signor di Termes:
il che non impediva la continuazion de' trattati di papa Giulio col
re di Francia e coll'imperadore, per prevenir la guerra. Pareva anche
ogni cosa disposta per la concordia; quando don Ferrante Gonzaga,
immaginando che il Farnese procedesse con finzione in que' negoziati,
per dar tempo ai Parmigiani di fare il raccolto, senza aspettar le
risoluzioni di Roma, a mezzo giugno si accostò alle vicinanze di Parma
con sette mila fanti, ducento cinquanta uomini d'armi, cinquecento
cavalli leggieri e sei mila guastatori, che si sfogarono contra di
quel territorio. Fu cagione questa barbara ostilità che il coraggioso
duca Ottavio non accettasse la ratificazione venuta di Roma della
progettata concordia, e che si venisse a guerra aperta. Mostrava
l'imperadore, per non rompere la pace colla Francia, di essere entrato
in questo ballo come ausiliario del papa, secondo il debito di sua
avvocazia; siccome, all'incontro, il re di Francia pretendeva non
rotta la sua amicizia coll'imperadore pel sostener egli il Farnese,
legittimo padrone di Parma, attesi ancora i meriti grandi di papa Paolo
III, perchè anche allora si sapeano le palliate maniere di far guerra
ad altrui con pretendere di non farla. Ma perciocchè don Ferrante
Gonzaga s'impadronì di Brescello, terra del duca di Ferrara, toccata
in appannaggio al _cardinale Ippolito d'Este_ suo fratello, che stava
allora ai servigi della Francia; e inoltre sul Cremonese furono presi
dagl'imperiali due uffiziali franzesi che passavano, come per paese
amico, a Parma; il _re Arrigo_, tenendo per rotta la tregua, dichiarò
apertamente la guerra all'imperadore, con far grande armamento per mare
e per terra, e con istudiarsi di suscitar contra di lui i principi
della Germania. Pertanto don Ferrante determinò di mettere l'assedio
a Parma; e perciocchè il castello di Colorno, dove era con presidio
farnese di ottocento fanti Amerigo Antinori, potea forse incomodare
il suo campo, v'andò sotto colla gente, e colle artiglierie cominciò
a fulminar quelle mura. Fu l'Antinori tacciato di dappocaggine, se
non d'infedeltà, perchè non tardò a capitolarne la resa. Ciò fatto,
formò il Gonzaga l'assedio, o piuttosto un blocco, alla città di Parma.
Avea intanto il re Cristianissimo inviato Pietro Strozzi, fuoruscito
fiorentino, con Cornelio Bentivoglio alla Mirandola, acciocchè
facessero ivi massa di gente in aiuto del Farnese. Dopo aver dunque lo
Strozzi stipendiati quattro mila fanti e cinquecento cavalli, allorchè
vide il bisogno, arditamente spinse quella cavalleria in Parma; e
questa, facendo dipoi spesse sortite, tenne aperto il cammino alle
vettovaglie; talmente ancora inquietò i nemici, che mai non osarono di
strignere Parma con vero assedio.

Conchiuse in questi tempi il papa una lega coll'imperadore, egli
che nell'anno precedente avea fatte sì belle slargate di non voler
guerra, ma bensì di voler farla da padre comune. A questo si lasciò
egli indurre da don Diego Mendozza, e però dopo attese a sfoderar
la spada contra del duca Ottavio. Nè gli mancò biasimo per questo,
perchè, invece di prendersela contra l'occupator di Piacenza, si
metteva anche a rischio di perdere Parma. Raunati pertanto a San
Giovanni del Bolognese nove mila fanti e secento cavalli (pel quale
armamento Cesare nel mese di giugno gli avea fatto pagare cento mila
scudi d'oro, nel dì 11 di luglio ne pagò altri centocinquanta mila, con
permissione di rifarsene poi sulle rendite della Chiesa in Ispagna),
ordinò il pontefice che s'imprendesse l'assedio della Mirandola. Il
comando dell'armi era appoggiato di nome a Giovambatista del Monte
suo nipote, ne' fatti ad Alessandro Vitelli, persona esperta in
questo mestiere. Nel dì 5 di luglio giunse l'armata papesca sotto la
Mirandola, e le prime sue prodezze furono d'incendiare i grani non
peranche raccolti, di saccheggiare e bruciar le case nella campagna,
e di tagliar quanti alberi e viti trovarono. Si ridusse poi tutto
questo apparato guerriero non già ad assediar nelle forme quella
picciola, ma forte città, essendo bastato al Vitelli di fabbricar
due forti intorno alla medesima, con isperanza di vincerla colla
fame. Intanto il re Cristianissimo, spedito in Piemonte il _signor di
Brisach_ con assai gente, fece dar principio alle ostilità in quelle
parti nell'incominciar del settembre. Avendo esso Brisach occupato San
Damiano, Chieri, Brusasco ed altri luoghi, fu forzato _don Ferrante
Gonzaga_ ad accorrere in Piemonte, lasciato il _Medichino marchese_ di
Marignano sotto Parma. Si formò allora un blocco più largo di quella
città, essendosi compartite le milizie imperiali restate quivi in
Castelguelfo e Noceto del Parmigiano, e in Montecchio, Castelnuovo e
Brescello, terre del duca di Ferrara, per impedir il passaggio delle
vettovaglie alla città. Però null'altro di conseguenza accadde in
que' contorni, se non che nel novembre venne fatto ai Franzesi di
sorprendere il forte di Torchiara, dove quel picciolo presidio fu quasi
tutto messo a fil di spada, e vi perì fra gli altri il _principe di
Macedonia_. In Piemonte non si fecero poi imprese tali che meritino
luogo in queste carte. Fin qui s'era trattenuto in Fiandra e Germania
il principe _don Filippo_ figlio dell'imperadore. Prese egli congedo
dal padre per tornarsene in Ispagna, e nel dì 6 di giugno pervenne a
Trento, cioè in quella città in cui nel dì primo del precedente maggio
d'ordine del papa si era riaperto il concilio generale, e furono tenute
dipoi alcune sessioni molto importanti alla Chiesa di Dio. Si portarono
ad incontrar questo principe con decorosa cavalcata il _cardinal
Marcello Crescenzio_ legato, e gli altri padri, che gli diedero poscia
alcuni nobili divertimenti, siccome ancora fecero le altre città
all'arrivo suo. Passò dipoi a Genova, e di là in Ispagna. Le stesse
galee e navi che il condussero colà, servirono a ricondurre in Italia
_Massimiliano re_ di Boemia con _donna Maria d'Austria_ sua consorte,
e sorella del suddetto don Filippo, i quali, scortati da gran copia di
nobili e soldati boemi, continuarono nel dicembre il viaggio loro alla
volta della Germania.

Che mali alla Cristianità producesse l'esorbitante brama di _Arrigo
II re di Francia_ per deprimere la potenza di Carlo_ imperadore_,
si tornò di bel nuovo nel presente anno a vederlo. Non solamente
maneggiò esso re e conchiuse, siccome vedremo nell'anno appresso,
una lega coi principi protestanti della Germania contra di esso
Augusto, ma, camminando sulle pedate del fu suo padre, collegossi
colla Porta Ottomana, e fece muovere l'armi turchesche a' danni degli
Stati posseduti da Cesare in Italia. Di che non è mai capace la cieca
ambizion de' mortali, che si va poi coprendo col manto della ragione
di Stato? Senza andare alla pestilente scuola del Macchiavello, sa
questa mettersi sotto i piedi le parentele, la fede, i giuramenti e la
stessa religione, lo so, negarsi dal Belcaire e da altri Franzesi che
da' maneggi del re Arrigo fosse mosso questa volta il Turco contra de'
cristiani; ma il papa, i Veneziani e gli altri Italiani d'allora furono
persuasi del contrario. Se non videro i trattati segreti fra esso re
e Solimano, miravano bene il signor di Aramone ambasciator franzese
a Costantinopoli, e il medesimo poi venuto sulla flotta di quegli
infedeli, dove faceva da direttore. E di che buono stomaco fossero i
Franzesi di quel tempo (per tacere de' nostri tempi), cel fece sapere
il signor di Monluc, storico loro, che in questi giorni molto onor si
fece nelle guerre; perciocchè, volendo scusar la lega del re Francesco
I coi Turchi, scrisse: _Che contra dei suoi nemici si può far di
tutto: e che, quanto a lui, se avesse potuto chiamar tutti gli spiriti
dell'inferno, per rompere la testa ad un nemico che volesse rompere
la sua, ben volentieri lo farebbe_. Scrivendo così quello storico,
non dovea già ricordarsi d'essere cristiano, oltre al valersi d'un
falso supposto, essendo manifesto che tanto il re Francesco che Arrigo
suo figlio furono gli assalitori, e non già gli assaliti da Carlo V
imperadore. Comunque sia, certo è che Solimano non solamente mosse in
quest'anno una fiera guerra contro i cristiani nella Transilvania ed
Ungheria, di cui nulla parlerò io, ma ancora spinse una formidabil
armata nel Mediterraneo sotto il comando di Sinan bassà, con cui si
unì anche il famoso corsaro Dragut. Secondo alcuni, era composta di
cento galee e di cinquanta altri legni. Andrea Morosino la fa ascendere
fino a trecento cinquanta vele. Gran gente da sbarco e artiglierie
assaissime si contarono nel barbarico stuolo. Ma molto prima che
uscisse in corso il general turchesco, accadde che _Andrea Doria_ con
ventotto galee andò ad assediar le Gerbe, dove s'era ritirato esso
Dragut. Si trovò costui chiuso nello stretto, ossia nel golfo, ch'è
tra le secche e l'isola, dove non si potea entrar nè uscire, se non con
una galea per volta. Portossi il Doria all'imboccatura tutto allegro,
in veder chiusa la volpe nella tana, tenendo per fermo di avere a
man salva quella preda. Ma più di lui ne seppe l'esperto corsaro,
perchè, affin d'uscire da quella gabbia, senza che se ne avvedessero i
cristiani, fece dall'altra parte cavare il terreno circa mezzo miglio,
e per quel canale fatto a mano sboccando poi in mare, si ridusse in
salvo, lasciando il Doria, vecchio capitano, non so se più maravigliato
o confuso.

Ma perciocchè facea strepito il grande armamento de' Turchi per
mare, e si prevedeva che costoro avessero la mira a ricuperar la
città d'Africa, ossia Tripoli in Barberia, commessa alla guardia de'
cavalieri di Malta; Andrea Doria spedì Antonio suo nipote con quindici
galee, affinchè rinforzasse di gente, vettovaglie e cannoni quella
città. Andò egli; seco non di meno non andò quella che noi chiamiamo
buona fortuna, ma bensì l'altra che si chiama fortuna di mare; perchè
per fiera burrasca perdè otto di quei legni, e condusse quel poco
che gli restò a Tripoli. Ora il bassà Sinan colla potente sua flotta
comparve nello stretto di Messina, e poi, danneggiando le coste della
Sicilia, prese la città d'Agosta con facilità, e poi la fortezza col
cannone. Tutto andò a sacco, e il fuoco fece del resto. Di là passò a
Malta, nè solamente saccheggiò l'isola, ma, lusingatosi di poter anche
prendere la città, mise mano ai cannoni. Gli risposero que' prodi
cavalieri a dovere, laonde dopo otto giorni, e dopo avervi perduto
circa cinquecento soldati, lasciò essi in pace; ma non già la vicina
isola del Gozzo, in cui si trovava un'assai debole fortezza; colle
artiglierie in termine di tre dì se ne impadronì, e le attaccò il
fuoco, e, di là partendo, seco menò schiave circa quattro mila anime
cristiane. Arrivato poi nel dì 5 d'agosto sotto la città d'Africa,
ossia Tripoli, vi si accampò e cominciò a batterla. Il signor di
Aramon ambasciator franzese che con due galee si era unito al bassà, da
alcuni viene scritto che alle preghiere del gran mastro s'interponesse
per far desistere Sinan dall'assedio ma che nol potesse impetrare; e
da altri, ch'egli subornasse il comandante della città, cavalier di
Malta di sua nazione, acciocchè la rendesse, siccome infatti seguì
a' dì 15 di agosto. Circa quattrocento Spagnuoli vi rimasero uccisi,
essendosi salvati nelle galee franzesi ducento fra cavalieri di Malta e
terrazzani. Quel comandante giunto dipoi a Malta, trovò ivi preparata
per lui una scura prigione. Erano succedute varie novità e mutazioni
negli anni addietro in Tunisi, il racconto delle quali, siccome non
pertinente all'assunto mio, ho tralasciato. Basterà solamente dire
che il re Muleasse fu detronizzato da Amida suo figlio, ed aver egli
invano ricorso all'imperador Carlo. Restava tuttavia in potere d'esso
Augusto la Goletta, e v'era per comandante Antonio Perez, il quale in
questi tempi, perchè Amida facea troppo il bell'umore, il cominciò
a tempestare in tal maniera, che il Barbaro fu astretto ad un nuovo
accordo, con obbligarsi di pagare annualmente all'imperadore dodici
mila scudi pel mantenimento della Goletta, e inoltre quindici cavalli
barbari, diciotto falconi e legna quanta bastasse alla guarnigion
d'essa Goletta; e di rilasciare gli schiavi cristiani, e di non farne
più da lì innanzi. Fece alquanto di guerra in quest'anno il re di
Francia per mare all'imperadore. Leone Strozzi gran priore di Capoa,
suo general di mare, con ventotto galee passò a Barcellona, e fu vicino
ad impadronirsi di quella città. Condusse via da quel porto sette
navi cariche di mercatanzia, ed altri legni minori con una galeotta
spagnuola. Anche nell'Oceano ventidue navi mercantili, passando dai
Paesi Bassi alla volta di Spagna, e credendosi sicure per la pace che
tuttavia durava, il Polino Franzese con alquanti legni armati andò a
visitarlo, e, a riserva di nove che scamparono, prese e menò le altre a
Roano, e si calcolò la perdita di que' mercatanti a un mezzo milione di
scudi d'oro.


NOTE:

[453] Du-Mont, Corps Diplomat.




    Anno di CRISTO MDLII. Indizione X.

    GIULIO III papa 3.
    CARLO V imperadore 34.


Erasi troppo facilmente impegnato _papa Giulio_ nella guerra della
Mirandola e di Parma. Non sapendo qual voragine di danari sia il
mantener armate in campagna, trovò presto il suo erario sfinito, quello
dell'imperadore suggetto a' medesimi deliquii, e sè stesso malamente
involto in una fastidiosa impresa che gli facea perdere la desiderata
quiete, di modo che fino nel precedente anno si diede a muovere parole
di tregua e di pace. Quel nondimeno che maggiormente gli mise il
cervello a partito, fu un colpo di _Arrigo II_ re di Francia, il quale,
col proibir l'uscita del danaro dal regno suo per la provvista de'
benefizii, alterò non poco le misure della camera pontificia. Vietò
inoltre quel re ai suoi prelati di concorrere al concilio di Trento; e,
quel ch'è più, quantunque nelle sue lettere e protestazioni dimostrasse
un inviolabil attaccamento e sommessione alla sede apostolica, pur
sotto mano facea disseminar sospetti di voler levare l'ubbidienza
al sommo pontefice nel suo regno. Udivasi ancora che in Francia era
progettato un concilio nazionale. Per conto delle faccende del mondo
non erano più i papi quei ch'erano stati ne' cinque secoli addietro, e
pur troppo gli esempli funesti della Germania ed Inghilterra poteano
far temere peripezie anche in Francia, in tempi massimamente che
l'eresia di Calvino facea continui progressi in quelle contrade. Però
di più non occorse perchè papa Giulio, pulsato anche ogni dì da'
saggi cardinali a cagion di questa sconsigliata impresa, deponesse
tutti i pensieri marziali, ed ascoltasse volentieri chi s'interponeva
per la pace. Vi s'interposero infatti i _Veneziani_ ed _Ercole duca_
di Ferrara; fu anche deputato dal re per trattarne il _cardinal di
Tornone_. E perciocchè premeva al pontefice, in cercando di riacquistar
la buona armonia colla Francia, di non perdere quella dell'imperadore,
fece rappresentargli in buona maniera le giuste sue ragioni di deporre
l'armi, e di procedere a qualche accordo per gli affari di Parma.
Nulla si alterò per questo l'Augusto monarca, e perchè vi trovava
anche egli per altri motivi il suo conto, lasciò al papa slegate le
mani per uscir con riputazione da quell'imbroglio. Pertanto nel dì 29
d'aprile del presente anno in Roma furono sottoscritti dal papa e dal
cardinale Tornone i capitoli dell'accordo, rapportati nelle Lettere
de' Principi[454], dall'Angeli[455] e dal Du-Mont[456]. Portavano essi
una tregua di due anni fra il _pontefice_, il _re Cristianissimo_ e il
_duca Ottavio_. Che il papa ritirerebbe le sue milizie da Parma e dalla
Mirandola, e resterebbe il duca in possesso di Parma. Che i cardinali
Farnesi sarebbero rimessi in possesso de' lor beni, ed _Orazio Farnese_
nel ducato di Castro, con altre condizioni ch'io tralascio. Ma poco
prima che si stabilisse questa concordia, giunse al pontefice la
dolorosa nuova che Giambatista del Monte suo nipote e general delle sue
armi, siccome giovane ardito e vago di gloria, in una scaramuccia sotto
la Mirandola nel dì 14 d'aprile avea lasciata la vita: colpo nondimeno
che con assai fortezza d'animo fu accolto dal pontefice zio.

Era stato riserbato luogo all'imperadore per accettar la suddetta
sospension d'armi per conto di Parma e della Mirandola; nè sapendosi
qual risoluzione fosse per prendere la maestà sua, _don Ferrante
Gonzaga_ dal Piemonte spedì gente ed ordine a _Gian-Giacopo de Medici_
marchese di Marignano, che continuasse le ostilità contro Parma, e si
studiasse di occupare i forti intorno della Mirandola, che doveano
essere abbandonati dalle soldatesche papaline. Se questo succedeva,
era ridotta a tale la Mirandola, che poco potea stare a cadere in
mano dell'imperadore. Ma non gli venne fatto, perchè appena Camillo
Orsino cavò da que' forti le truppe della Chiesa, che i Franzesi
e Mirandolesi, spalleggiati da molte fanterie assoldate per ordine
del re da _Ippolito d'Este cardinal di Ferrara_, e situate al forte
di Quarantola, volarono a que' forti, e furiosamente li demolirono.
Ratificò poscia l'imperadore la tregua suddetta, il che servì ad
allontanar la guerra da Parma e dalla Mirandola, riducendosi essa
in Piemonte, se non che restarono i presidii imperiali in Borgo
San Donnino, Sissa, Noceto, Colorno e Castelguelfo, siccome ancora
in Brescello, Montecchio e Castelnuovo, terre del duca di Ferrara.
Per conto del Piemonte, dacchè fu rotta la pace, ed accorse colà
don Ferrante Gonzaga, unitosi seco _Emmanuel Filiberto_, spiritoso
principe di Piemonte, si diedero amendue a fermare i progressi del
general franzese _signor di Brisach_, che avea preso Saluzzo, Chieri,
San Geminiano ed altri luoghi forti in quelle parti. S'impadronirono
essi di Bra, e costrinsero i Franzesi a levar l'assedio di Cherasco. A
riserva di due fortezze, riacquistarono anche il marchesato di Saluzzo.
Ma venuti ordini dall'imperadore d'inviar parte di quelle milizie in
Germania, indebolito il Gonzaga diede campo a' Franzesi di sottomettere
il forte castello di Verrua, Crescentino e Ceva. Rinforzato dipoi
il Gonzaga da altre milizie, ricuperò Ceva e San Martino; ma ebbe il
dispiacere d'udir presa da' Franzesi la città d'Alba, e messo ivi un
presidio di due mila fanti con abbondante copia di vettovaglia, senza
ch'egli avesse tali forze da poterla ricuperare. Accortosi intanto il
principe di Piemonte che la guerra in quelle parti si riduceva ad un
giuoco ora di guadagnare ed ora di perdere qualche castello, giudicò
meglio di tornarsene in Lamagna all'immediato servigio dell'imperadore,
il quale, siccome diremo, si trovò in gravi pericoli ed affanni
dell'anno presente; e però altro d'importanza non seguì per ora in
Piemonte.

Priva non fu di novità in quest'anno la Toscana. Non si può negare:
sarebbesi quasi potuto contar per un miracolo, se _Carlo V_, principe
di sì gran potere, si fosse contentato de' tanti suoi regni e Stati,
nè avesse nudrita in suo cuore l'ambizione, ossia la non mai saziabile
voglia di accrescere l'autorità e i dominii: perchè questa passione
si può in certa maniera chiamare l'anima di tutti i principi di
qualsivoglia grado. Se questa è frenata dall'impotenza o dal timore in
alcuni di essi, è bene sfrenata in altri, ma d'ordinario palliata con
altri titoli, pretesti e manifesti, inventati per abbagliare, non già
i saggi, ma il volgo ignorante. Dacchè entrò in Siena la guarnigione
di Cesare, ad altro non si pensò che ad opprimere la libertà di quel
popolo: al qual fine si applicarono i ministri cesarei a fabbricar
ivi una fortezza, spiegandosi di far ciò per amorevol intenzione di
dar la quiete alla per altro divisa ed inquieta cittadinanza. Così non
l'intendevano i Sanesi; e però segretamente alcuni di essi cominciarono
a manipolar un trattato di protezione con _Arrigo II re_ di Francia,
il quale in materia d'ambizione vantaggiava di molto il regnante
Augusto. Ebbero ordine i suoi ministri in Italia di dar tutta la
mano, occorrendo, a questo affare. Guadagnato perciò da essi _Niccola
Orsino_ conte di Pitigliano, unì egli in quel di Castro e nelle
sue terre circa tre mila fanti; altri ancora se ne assoldarono alla
Mirandola, affinchè accorressero al bisogno. Entrò nel mese di luglio
l'Orsino nel distretto di Siena colle sue soldatesche, accompagnato
da Enea Piccolomini e da Amerigo Amerighi. Dopo aver sollevato buon
numero delle milizie forensi, si presentò alla porta Romana di Siena,
chiedendo con grande strepito l'entrata. Il popolo, ch'era senza
armi, nulla sulle prime rispose, onde il signor d'Alapa comandante in
quella città degli Spagnuoli, de' quali si trovavano allora solamente
quattrocento in città, per essere stati inviati gli altri ad Orbitello
e ad altre fortezze della Maremma, ebbe tempo di chiedere soccorso
a _Cosimo duca di Firenze_, principe che, innamorato di Siena, con
grande accortezza vegliava a tutti i movimenti di quella città. Non
bastò il piccolo rinforzo spedito da esso duca a trattenere i Sanesi; i
quali a poco a poco aveano trovato dell'armi che non abbruciassero le
porte, ed introducessero lo Orsino nella notte precedente al dì 26 di
luglio, gridando ognuno ad alla voce _Libertà_. Espugnarono di poi San
Domenico, dove s'erano afforzati gli Spagnuoli: con che vennero alle
lor mani alquante artiglierie e molte munizioni, e furono obbligati
gli Spagnuoli a ritirarsi nella non peranche compiuta cittadella,
provveduta di poca vettovaglia. Accorsero intanto da varie parti i
Franzesi: laonde il duca di Firenze, scorgendo troppo malagevole il
salvar quella sdruscita nave, trattò d'accordo. Fu dunque convenuto
che gli Spagnuoli si ritirassero dalla città, e restasse Siena in
libertà sotto la protezion dell'imperadore, e che fossero licenziati
i soldati stranieri, nè si potesse far sul Sanese raunata alcuna di
gente contro dell'Augusto signore. Appena partiti di là gli Spagnuoli,
fu smantellata la fortezza, e nulla eseguito della convenzion suddetta.
Imperciocchè frate _Ambrosio Cattarino_ dell'ordine de' Predicatori,
vescovo di Minorica, invece di attendere al suo breviario e alla
teologia, in cui si acquistò gran nome, tanto dipoi disse, che persuase
al popolo di lasciar l'imperadore, e mettersi sotto la protezion della
Francia: consiglio che fu poi la rovina di Siena. Mandò quel popolo
quattro ambasciatori al re, uno de' quali fu Claudio Tolomei, poi
vescovo di Curzola, persona di gran letteratura, i quali a nome della
patria riconoscessero da lui la riacquistata libertà, e il pregassero
del suo patrocinio. Accettò volontieri il re Arrigo la difesa de'
Sanesi, e spedì colà per suo ministro _Ippolito d'Este cardinal di
Ferrara_, e il signor di Termes, il duca di Somma e Giordano Orsino
con quattro mila e cinquecento fanti, i quali accrebbero poscia le
turbolenze in quelle parti. Occuparono gli Spagnuoli Orbitello, nè
riuscì mai più ai Sanesi di ricuperarlo.

Era intanto minacciata al regno di Napoli un'orribil tempesta, perchè,
continuando il re di Francia la detestabil sua intelligenza col sultano
de' Turchi Solimano, tirò anche quest'anno la potenza di quel Barbaro
addosso all'Italia. Concerto fu fatto che la flotta ottomana, forte di
più di cento venti galee e d'altri legni, e comandata da Sinan bassà
(che Pialaga vien chiamato dal Sardi) e dal corsaro Dragut, venisse
verso Napoli ad unirsi col _principe di Salerno_. Fuoruscito di quel
regno era esso principe, e con ventiquattro galee franzesi, e con
quelle d'Algeri sotto il sangiacco Sola Rais, dovea portarsi colà,
avendo fatto credere al re Arrigo d'avere in Napoli e nel regno tante
intelligenze e parentele, che, al suo comparire, si rivolterebbe tutto
esso regno, siccome stanco del governo cesareo. Questi non furono sogni
di sfaccendati politici, ma verità comprovate dai fatti; laonde, torno
a dirlo, non si sa come il Belcaire (il quale lasciò nella penna per
ogni buon fine questo avvenimento) con altri scrittori franzesi avesse
tanto animo da negar l'alleanza del re (poco in ciò Cristianissimo)
col maggior nemico della Cristianità: alleanza che dovea fruttare
ai Turchi nell'Ungheria, e ai Franzesi in Italia e altrove, perchè
così si veniva a tener impegnate l'armi della casa d'Austria in più
luoghi. Nel mese di luglio comparve la formidabil flotta turchesca nel
mare di Sicilia, e, dopo aver depredate quelle coste ed abbruciata la
città di Reggio in Calabria, venne danneggiando il lido di Pozzuolo,
il Traietto e Nola, ed arse Procida, con gittar poi nel dì 13 d'esso
mese le ancore all'isola di Ponza, distante quarantacinque miglia da
Gaeta. In questo mentre _Andrea Doria_ avea imbarcati tre mila fanti
tedeschi per condurli alla difesa di Napoli, stante la notizia che
dovea tendere colà lo sforzo de' Turchi. Mossesi egli da Genova con
quaranta galee, senza sapere (come vuol l'Adriani) l'arrivo de' Turchi
in queste parti. Scrivono altri che lo sapea, ed aver perciò ordinato
ai piloti di girar ben lungi da Ponza una notte, sperando di passare
senza licenza de' Turchi. Ma costoro se ne avvidero, e Dragut andò con
alquanti suoi legni a fargli il chi va là. Allora il Doria, figurandosi
che gli venisse addosso tutta la tanto superiore armata musulmana, diè
volta per tornarsene a Genova: ma sette delle sue galee, che in forza
di vele e di remi non uguagliavano le altre, caddero nelle branche di
Dragut. V'erano dentro settecento Tedeschi. Il Madrucci lor colonnello
condotto a Costantinopoli, ad intercessione di Michele Codegnac,
residente alla Porta pel re di Francia, fu liberato; tante erano state
le raccomandazioni d'alcuni cardinali per far cosa grata al cardinale
di Trento di lui fratello. Avrebbe intanto dovuto tremare il papa
e Roma al mirar in tanta vicinanza tante forze del gran nemico de'
Cristiani; ma i ministri di Francia, consapevoli dei disegni del loro
signore, assicurarono sua santità che la festa non era fatta per lo
Stato pontificio: il che calmò ogni paura.

Non era già così pel popolo di Napoli, che dai luoghi eminenti andava
contemplando quelle tante mezze lune, con apprensione continua di
qualche sbarco. Quand'ecco all'improvviso nel dì 10 di agosto il
generale de' Turchi si vide far vela verso Levante, e seppesi da lì
ad alquanti giorni aver quell'annata passato lo stretto di Messina.
Grande allegria sorse in Napoli, e insieme stupore, perchè ignota
era la ragion di quella ritirata. Col tempo venne tutto in chiaro.
Imperciocchè avea il re Arrigo spedito a Marsiglia il _principe di
Salerno_ con ordine di montar sulla flotta franzese; ma perchè questa
non potea così presto muoversi, esso principe inviò per terra Cesare
Mormile fuoruscito di Napoli con lettere di credenza all'ammiraglio
turchesco, per pregarlo che lo aspettasse. Giunto a Roma il Mormile,
voltò casacca, e all'ambasciator cesareo fece conoscere, essere in sua
mano il far partire la flotta ottomana, purchè fosse rimesso in grazia
dell'imperadore, e gli fossero restituiti i suoi beni. Venne a don
_Pietro di Toledo_ vicerè la promessa e il salvocondotto; laonde ito
egli travestito a Napoli, cavò da esso vicerè ducento mila scudi, dei
quali fece un regalo al generale de' Turchi a nome del re di Francia,
e, valendosi delle lettere di credenza, con mille ringraziamenti il
mosse alla partenza. Arrivò poscia nel dì 18 di agosto nel golfo di
Napoli il principe di Salerno, non già con sei galee franzesi, come
ha il Campana, forse per errore di stampa, ma con ventisei, come
scrivono il Sardi, il Summonte ed altri, nè trovando quivi i Turchi, ed
informato del tiro fatto dal Mormile a' Franzesi, continuò il viaggio
con isperanza di far tornare indietro la flotta infedele. La raggiunse
alla Prevesa, ma nulla potè ottenere. E perciocchè era la stagione
avanzata, ed egli sperava di menar seco i Turchi nell'anno vegnente,
volle svernare a Scio con ammirazion di quei popoli, al veder legni
colle insegne franzesi veleggiar ne' loro mari, non già per innalzare
la fede cristiana, come anticamente si usava, ma per impetrar aiuti
da loro ai danni de' cristiani. Portossi il principe di Salerno a
Costantinopoli, dove con grandi finezze fu accolto da Solimano; tante
leggierezze non di meno fece dipoi, che si screditò affatto, sebbene
gli riuscì di far tornare que' Barbari contra del regno di Napoli
nell'anno seguente.

Strepitose al maggior segno furono le scene della Germania in
quest'anno. Mi dia licenza chi legge ch'io ne metta qui un breve
abbozzo, sì perchè cogli affari d'Italia gran concatenazione aveano
quei della Germania, e sì perchè le milizie italiane ebbero parte
in quelle guerre, e vi si segnalarono molti nobili delle italiche
contrade. Da niun saggio fu certamente commendata la severità di
_Carlo Augusto_ nel ritener prigione _Filippo langravio d'Assia_, e
di ciò si lagnava forte _Maurizio duca_ e nuovo elettor di Sassonia,
perchè sotto la buona fede avea egli condotto esso langravio suocero
suo a' piedi dell'imperadore, con riportarne la promessa della
libertà; ma questa libertà non si vide mai più venire. Di tal ragione
o pretesto valendosi egli, trattò fin l'anno addietro una lega col
_re di Francia_, con _Giorgio marchese_ di Brandeburgo, con _Giovanni
Alberto duca_ Mechlemburgo, e con _Guglielmo_ figlio dell'imprigionato
langravio. Fu segnata questa lega nel giorno 15 di gennaio del presente
anno, come consta dallo strumento riferito dal Du-Mont; e il motivo
era di difendere la libertà della Germania, che si pretendeva oppressa
dall'imperadore, e di procurare la liberazione del langravio. Il re
di Francia prese il titolo di protettore della libertà germanica, e
fece battere medaglie con questo titolo, che infine si risolveva in
divenir protettore degli eretici. E, per non fallare ne' conti, si
fece accordare dagli alleati, per principio di questa libertà, che a
lui fosse permesso d'impadronirsi delle città libere ed imperiali di
Metz, Tull e Verdun, e di ritenerle come vicario dell'imperio. Nello
strumento suddetto il marchese di Brandeburgo contraente è _Giorgio
Federigo_, laddove il Campana ed altri attribuiscono ciò al _marchese
Alberto_, ben diverso dall'altro. Non mancò al duca Maurizio la taccia
d'ingratitudine e di doppiezza in tal congiuntura, perchè dimentico
di tanti benefizii a lui compartiti da Cesare, e perchè, nello stesso
tempo ch'era dietro a tradirlo, gli scriveva le più affettuose lettere
di attaccamento e fedeltà, dando insieme una somigliante pastura a
_Ferdinando re de' Romani_, il quale trattava con lui di accomodamento.
Da questo lusinghevol canto addormentato l'imperadore, era venuto
ad Ispruch con poche soldatesche; quando Maurizio sul principio di
aprile con poderoso esercito arrivò ad Augusta, e durò poca fatica a
conquistarla, ed indi speditamente s'incamminò alla volta d'Ispruch,
sollecitato dai suoi uffiziali, che gli diceano: _Che bella caccia
sarebbe la nostra, se potessimo coglier ivi il signor Carlo!_ Al che
dicono che rispondesse Maurizio: _Non ho gabbia sì grande da mettervi
un augello sì grosso_. Credeva l'Augusto Carlo che il passo della
Chiusa terrebbe saldo; ma s'ingannò: laonde, udendo venire a gran passi
il nemico, fu astretto, benchè infermo per la gotta, e in tempo di
notte e piovoso, a fuggirsene frettolosamente in lettiga con parte de'
suoi a piedi, lasciando indietro copioso bagaglio, che restò preda de'
collegati: colpo ed affronto che se fosse sensibile alla maestà d'un
sì grande e sì glorioso monarca, niuno ha bisogno che io gliel ricordi.
Si ritirò egli dunque a Vilacco nella Carintia: nella qual congiuntura
i Veneziani inviarono a fargli ogni maggior esibizione, con rinforzar
poscia di gente i loro confini. Maurizio, conosciuto disperato il caso
di raggiugnerlo, se ne tornò indietro, non capendo in sè stesso per la
gloria d'aver come spinto fuor di Germania un imperadore. Fu cagione
lo strepito ed avvicinamento di queste armi, ed armi di principi
protestanti, che entrasse un gran terrore nei padri del concilio di
Trento: e però nel di 28 d'aprile fu esso sciolto, e rimessane la
continuazione a tempi più quieti e propizii.

Attese dipoi l'Augusto signore a cercar danari, a chiamar milizie
dall'Italia e dalla Fiandra, e per lui ne raunò molte _Arrigo duca di
Brunsvich_, colle quali fermò alquanto i collegati. Ma quel che più gli
giovò fu l'interposizione di _Ferdinando re de' Romani_, che maneggiò
con loro una tregua, e la stabilì, essendosi rimesso il trattato di
più durevole accordo a una dieta da tenersi in Passavia. A questo si
lasciò condurre il duca Maurizio con gli altri alleati, perchè poco
stettero ad accorgersi cosa fosse la società leonina, e a ravvisar
la sciocca loro risoluzione di essersi uniti col re franzese, a cui
servivano di spalla, affinchè sotto l'ombra del bel titolo di difensore
della Germania potesse spogliare a man salva la Germania medesima
degli antichi suoi Stati. Gravissimi lamenti e minaccie per questo
facevano gli altri elettori e principi dell'imperio, tanto contra di
essi collegati, quanto contra del _re Arrigo_, a cui inviarono anche
le lor doglianze e protestazioni. Ma il re si ridea di loro, e facea
il fatto suo. Impadronitosi, nel dì 15 di aprile, della vasta e ricca
città di Metz, e di quelle di Tullo e Verdun, passò a far da padrone
in tutta la Lorena; tentò di soggiogare Argentina, ma non gli riuscì;
rivolse dipoi l'armi contra il ducato di Lucemburgo, ed era per fare
un netto degli Stati imperiali di qua dal Reno, se non seguiva nel dì
primo d'agosto in Passavia l'accordo fra Cesare e i protestanti, colla
liberazion del langravio di Assia, e con varii capitoli che a me non
occorre di riferire. Ma gl'incauti Tedeschi, i quali aveano attaccato
il fuoco al bosco, non ebbero la facilità medesima per ismorzarlo.
Durante la tregua, nel tempo del suddetto maneggio, _Alberto_ il
giovane, _marchese di Brandeburgo_, figlio di _Casimiro_, avendo preso
gusto al mestier di rapinare, con un esercito non già grande di numero,
ma di cuor risoluto e bestiale, inferì un mondo di mali a varie parti
della Germania, specialmente a Norimberga, ai vescovati di Bamberga
ed Erbipoli, agli arcivescovati di Magonza e Treveri, a Vormazia e
Spira, per tacere d'altri luoghi. Questo sì barbaro principe, dopo
varie scene, nell'anno seguente a dì 9 di luglio ebbe una gran rotta da
Maurizio duca ed elettor di Sassonia, per cui non alzò più la testa;
ma in quel fatto d'armi lo stesso vincitore Maurizio ferito perdè
la vita. Portossi dipoi l'Augusto Carlo verso la metà d'ottobre con
potentissima oste all'assedio di Metz, la cui difesa era raccomandata
al _duca di Guisa_, trovandosi con lui _Alfonso d'Este_, fratello del
duca di Ferrara, _Orazio Farnese duca_ di Castro, e _Pietro Strozzi_
generale di gran credito. Tale fu essa difesa, essendo nella città una
guarnigione di dieci mila fanti e di mille e cinquecento cavalli, che
quantunque Cesare si ostinasse a tener ivi il campo sino al fine di
dicembre, pure fu forzato infine a levarlo con sua non poca vergogna,
e colla perdita dell'artiglieria e di almeno venti mila tra fanti
e cavalli, che per li patimenti piuttostochè pel ferro perirono. La
dura lezione data a questo glorioso monarca in Ispruch, e quest'altra
anche più grave, fu poi creduto che influissero a fargli prendere la
risoluzione di dare un calcio al mondo, riconosciuto da lui per teatro
di troppo disgustevoli vicende.


NOTE:

[454] Lettere de' Principi, tom. 2.

[455] Angeli, Storia.

[456] Du-Mont, Corps Diplomat.




    Anno di CRISTO MDLIII. Indizione XI.

    GIULIO III papa 4.
    CARLO V imperadore 35.


Provò Siena in quest'anno gli effetti perniciosi della guerra. Chi ne
desidera un preciso ed anche troppo minuto ragguaglio, non ha che a
leggere la Storia dell'Adriani. Dirò io in compendio, che, sommamente
dispiacendo all'imperadore quell'essersi annidati in Toscana i
Francesi, mandò ordine a _don Pietro di Toledo_, vicerè di Napoli,
di muovere l'armi contra di loro, per ridurre Siena dipendente da'
cenni suoi. Pertanto il Toledo, raunato un corpo di circa dodici
mila persone tra Italiani, Spagnuoli e Tedeschi, lo fece marciare nel
precedente dicembre alla volta della Toscana sotto il comando di don
Garzia suo figlio. Per ogni buona precauzione il pontefice, benchè
neutrale, accolse circa otto mila soldati, che stettero alla guardia
di Roma. Unissi don Garzia con Ascanio della Cornia, generale della
fanteria italiana, il quale nel Perugino avea assoldato altri due mila
e cinquecento fanti italiani. Entrato questo esercito nel distretto di
Siena[457], se gli arrenderono tosto Lucignano, Pienza, Monte Fullonio
ed altri deboli luoghi, e andò poi ad accamparsi sotto Monticelli,
ossia Montucchiello. Dentro v'era Adriano Baglione, giovine valoroso,
che per un mese fece gagliarda difesa, e ne capitolò infine la resa,
con restar prigioniere nel dì 19 di marzo. Imprese dipoi don Garzia
l'assedio di Montalcino, principal terra de' Sanesi, la cui conquista,
se fosse succeduta, mettea a mal partito la stessa città di Siena. Ma
ritrovaronla ben bastionata e fortificata da Giordano Orsino, giovane,
nel cui cuore bolliva il desiderio della gloria e dell'onore, di cui
sempre fe' professione la sua nobilissima casa. Intanto don Pietro di
Toledo era venuto per mare a Livorno, e poscia a Firenze, non tanto per
visitar la figlia e il _duca Cosimo_ suo genero, quanto per accudir più
da vicino all'impresa di Siena. Ma, colà giunto, venne da lì a poco
la morte a trovarlo: vecchio astuto, crudele, che avea poco innanzi
al dispetto de' suoi anni menata moglie una giovane bellissima di
casa Spinelli. Nè mancarono maligni che sognarono, secondo il solito,
abbreviata dal veleno la di lui vita. Si cercò in Napoli uno che
piagnesse per la sua morte, e non si trovò. Per cagion d'essa bensì
l'ardore dell'armi imperiali s'intepidì. Avvenne ancora nel mese di
maggio che sotto Montalcino fu preso dagli assediati il segretario di
don Garzia, e condotto a Siena, dove per paura de' tormenti rivelò come
tessuta dal duca Cosimo, principe di fina politica, una congiura contro
di quella città. Vera o falsa che fosse tal confessione, certo è che
costò la vita ad alcuni di que' cittadini, fece restare esso Cosimo in
disgrazia de' Franzesi, quando nello stesso tempo si lamentava forte di
lui l'imperadore, perchè volesse tenersi neutrale, anzi era in sospetto
di veder volentieri in Siena i Franzesi, tuttochè non avesse lasciato
di somministrar artiglieria, danari ed altri aiuti al campo imperiale.

Rincresceva forte a _papa Giulio III_ questa guerra di Toscana, e molto
più la maggiore che durava più che mai accesa oltramonti. Però fece,
per mezzo dei suoi ministri, quanto potè per esortare ed indurre alla
pace i due litiganti monarchi; e a questo fine inviò loro due cardinali
legati, che spesero invano passi e parole con chi era o troppo
irritato o troppo superbo e pretendente. Ma in Toscana venuto il mese
di giugno senza che avessero i cesarei potuto espugnare Montalcino,
sempre valorosamente difeso dall'Orsino, in parte da sè stesso, e in
parte per l'interposizion del papa, cessò per allora quella contesa.
Imperciocchè, mandato da Cesare a Napoli per vicerè _pro interim_ il
_cardinal Pacieco_, presentando questi un gran preparamento de' Turchi
per tornare nei mari d'Italia ad istanza del re di Francia _Arrigo
II_, richiamò dal Sanese le genti ch'erano state cavate dai presidii di
quel regno; e così respirò Siena. Ma, nel tornar le milizie suddette a
Napoli, accadde uno scandaloso fatto. _Marcantonio Colonna_, comandante
di una parte della cavalleria cesarea, disgustato da gran tempo di
Ascanio suo padre (dicono, perchè gli negava un assegno conveniente
alla nascita sua), in tre giorni prese Palliano e tutte le altre
castella possedute dalla sua nobil casa negli Stati della Chiesa. Ossia
che Ascanio accorresse per salvare Tagliacozzo ed altri suoi feudi nel
regno di Napoli, oppure che andasse con gente armata per ricuperarli;
la verità si è, che, per ordine del suddetto cardinal Pacieco, fu preso
esso Ascanio, e mandato prigione nel castello di Napoli, dove stette
gran tempo, e infine, colto da malattia, vi morì, restando il figlio
padrone di tutto. Si stancarono i politici per trovar la cagione di
sì aspro trattamento, e l'han tuttavia da scoprire. Fu pure astretto
il Belcaire a confessare in quest'anno la sempre detestabil alleanza
del re di Francia con Solimano gran sultano de' Turchi, perchè sugli
occhi di tutti comparvero que' Barbari uniti colla flotta franzese
nei nostri mari. Vennero costoro sul principio di giugno con sessanta
galee, comandate da Mustafà bassà e dal corsaro Dragut, oltre alle
franzesi, in Sicilia, dove presero e abbruciarono Alicata, e fecero
secento cristiani schiavi. Nulla potendo ottenere contro Sacca e
Trapani, passarono dipoi in Toscana, e quivi spogliarono l'isola della
Pianosa, conducendo via mille di quegli abitanti. Grave danno ancora
fu recato dalla stessa armata turco-gallica all'isola dell'Elba; ma
dappoichè in essa si fu imbarcato il signor di Termes con quattro mila
fanti cavati dal Sanese, fece vela alla volta della Corsica, dove i
Franzesi teneano delle intelligenze, senza che i Genovesi, signori di
quella sì riguardevole isola, ancorchè avvisati del pericolo, avessero
provveduto al bisogno. Sbarcati colà i Franzesi coi Turchi, ridussero
in poco tempo in loro potere la Bastia e San Fiorenzo; e, sollevati
circa sette mila di quei feroci montanari, s'impossessarono di quasi
tutta l'isola, a riserva di Calvi, Aiaccio e Bonifazio. Se vogliam
credere al Manenti e al Campana, la Bastia si conservò in potere de'
Genovesi. Fu dipoi da' Turchi e Franzesi assediato e preso Aiaccio,
dove tutto andò a sacco, restarono preda della loro lussuria le donne,
e i presi Genovesi posti al remo. Quindi passarono i Turchi all'assedio
di Bonifazio, e i Franzesi a quello di Calvi. Il comandante della prima
città, ingannato da una finta lettera del doge e dell'uffizio di San
Giorgio, capitolò. Calvi si sostenne. Venuto il settembre, secondo gli
ordini del sultano, i Turchi se ne tornarono in Levante, e il signor
di Termes andò in Provenza, per condurre in Corsica genti, munizioni
e vettovaglie. Svegliati intanto i Genovesi, non omisero diligenza e
spesa per ricuperar la Corsica, del che parleremo all'anno seguente.

Non restò esente neppure in questo anno dagl'incomodi della guerra il
Piemonte. Dimorava _Carlo duca di Savoia_ in Vercelli, contemplando
l'infelice situazione de' suoi Stati, occupati in gran parte da'
nemici franzesi di qua e di là dai monti, e quasi signoreggiato il
resto dagli amici imperiali, con restare intanto i popoli esposti alle
continue incursioni sì dell'uno come dell'altro partito, e forzati
spesso a cangiar padrone. Giunse la morte a liberarlo da queste nere
meditazioni, essendo egli mancato di vita nel dì 18 d'agosto, come
vuole il Sardi storico contemporaneo, o piuttosto, secondo che scrivono
gli autori piemontesi, nel dì 16 d'esso mese: principe d'ottimo genio,
fatto più per la pace e pel gabinetto che per la guerra; ma principe
sommamente sfortunato, che seco nondimeno portò la consolazione di
lasciar suo erede _Emmanuel Filiberto_ principe di Piemonte, giovane
bellicoso e di grande aspettazione, che in questi tempi militava in
Fiandra presso l'imperadore, e s'era già segnalato con varie azioni di
senno e di valore. Seguirono in esso Piemonte varii movimenti e fatti
delle nemiche armate, ma non di tal rilievo, che lor s'abbia a dar
luogo in questo compendio. Solamente fece strepito la presa di Vercelli
fatta da' Franzesi nel dì 20 di novembre per intelligenza con alcuni
Vercellesi mal soddisfatti della guarnigione tedesca. Ma _don Francesco
d'Este_ generale cesareo, appena ciò inteso, spedì Cesare da Napoli
con centocinquanta cavalli ed altrettanti fanti in groppa, affinchè
rinforzassero la cittadella, ed egli poi li seguitò frettolosamente col
resto della cavalleria e con mille fanti, ed, entrato anch'egli nella
fortezza, era per piombare addosso alla città. Ma non l'aspettarono
i Franzesi, che prima di ritirarsi spogliarono l'arnese e il tesoro
del duca defunto, ricoverato in Sant'Eusebio, non avendo la fortuna,
tanto a lui avversa in vita, cessato di perseguitarlo anche dopo
morte. Condussero via eziandio molti mercatanti e terrazzani ricchi
o per ostaggi delle contribuzioni intimate al pubblico, o per
ricavarne delle taglie private. Seguitò quest'anno ancora la guerra
fra l'imperadore e il re di Francia. Assediata dai cesarei con potente
esercito Terovana città fortissima, e battuta per quattordici giorni
con sessanta pezzi di artiglieria, mentre si stendeva la capitolazion
della resa, vi entrarono furiosamente Spagnuoli e Tedeschi, e le
diedero un terribil sacco. Venne poi, per ordine dell'imperadore,
spianata quella piazza da' fondamenti. Non fu meno strepitoso l'assedio
posto dipoi nel mese di luglio alla città di Edino, forte, al pari
dell'altra, dalle armi cesaree sotto il comando del suddetto _principe
di Piemonte_, dichiarato supremo general dell'armata. Alla difesa di
quella piazza era entrato _Orazio Farnese duca_ di Castro con assai
nobiltà franzese, ma, colpito da un tiro d'artiglieria, perdè ivi la
vita, compianto da ognuno pel raro suo valore. La stessa disavventura,
che avea provato Terovana, toccò anche ad esso Edino, messo a sacco
colla strage di alcune centinaia di Franzesi, e colla prigionia di non
pochi riguardevoli signori. Restò similmente rasata quella piazza,
e niun'altra azione si fece degna di memoria in quelle parti. In
questo mentre, essendo accaduta la morte del giovinetto _Odoardo re
d'Inghilterra_, gli succedette _Maria_ sua sorella, con giubilo grande
della cristianità, perchè ella poco stette a professare la religione
cattolica, siccome l'imperadore non tardò a progettare il matrimonio di
essa regina col _principe don Filippo_ suo figlio vedovo. In quest'anno
nel dì 23 di maggio terminò la sua vita _Francesco Donato_ doge di
Venezia, e nel dì 4 di giugno fu assunto a quella dignità _Marcantonio
Trevisano_, personaggio singolare per la sua pietà e saviezza.


NOTE:

[457] Alessandro Sardi. Adriani. Segni. Mambrin Roseo. Campana, ed
altri.




    Anno di CRISTO MDLIV. Indizione XII.

    GIULIO III papa 5.
    CARLO V imperadore 36.


Principe di somma avvedutezza s'era fin qui fatto conoscere _Cosimo
de Medici duca_ di Firenze; ma specialmente in questo anno diede
gran prova del suo coraggio coll'imprendere guerra aperta contro
di Siena, da cui s'era saggiamente astenuto in addietro al vedere
sì contrabbilanciate le forze franzesi colle imperiali. S'era egli
segretamente tenuto sempre forte nel partito di Cesare, benchè per
altra parte praticasse molte finezze coi ministri della Francia.
Ma dacchè si venne a scoprire (a cagion della congiura dell'anno
precedente, vera o pretesa che fosse) troppo congiunto di massime in
favore di Cesare, s'avvide egli tosto del mal animo conceputo contro
di lui dai Franzesi. E tanto più, perchè il _re Arrigo_, invece
del Termes, passato in Corsica, avea spedito a Siena per comandante
delle sue armi _Pietro Strozzi_ Fiorentino fuoruscito, persona di
gran credito nell'arte della guerra, ed insieme il maggior nemico
che s'avesse la casa de Medici. Nè durò fatica ad accorgersi che il
medesimo Strozzi macchinava contra dei suoi Stati. Però animosamente
determinò di voler egli piuttosto far guerra a' Sanesi, che di
aspettarla in casa sua. Intorno a ciò s'intese prima coll'_imperador
Carlo V_, il quale (tanta era la sua ansietà di veder cacciati dalla
Toscana i Franzesi) non solamente consentì a concedergli il dominio di
Siena, se gli riusciva di conquistarla, ma gli promise anche soccorsi.
Che l'imperador nondimeno promettesse allora quella città al duca, se
ne può fondatamente dubitare. Similmente si assicurò Cosimo di _papa
Giulio_, col promettere in moglie la terza sua figlia _Isabella_ a
Fabiano di lui nipote, a cui assegnò in feudo Monte San Sovino con
titolo di marchese. Non essendosi poi effettuate queste nozze vivente
il papa, molto meno si effettuarono dopo la sua morte. Corse anche voce
ch'esso pontefice concorresse alle spese di quella guerra con quindici
mila scudi il mese. Ciò poi che accresceva la speranza al duca Cosimo,
era l'osservare in tale stato il re di Francia per la gran guerra sua
coll'imperadore e coi Genovesi, che non gli resterebbe voglia nè potere
di accudire alle cose della Toscana. Gli avea dianzi l'Augusto monarca
inviato per general di milizie _Gian-Giacomo de Medici_ marchese di
Marignano, il più astuto uomo che si trovasse nel mestier della guerra.
Alla testa e al valore di costui il duca appoggiò l'esecuzione dei
disegni stabiliti fra loro. Era il mese di gennaio, e in Siena si stava
in allegria e senza buona guardia, perchè senza sospetto di aver per
nemico il duca di Firenze. E molto meno ne sospettava il _cardinal di
Ferrara_, con cui fin qui l'accorto duca avea mantenuta una mirabil
confidenza ed amicizia. Ora Cosimo, dopo aver tenute per quattro giorni
chiuse le porte di Firenze, Pisa, Arezzo e Volterra, e fatto intanto
segretamente raunare e marciare tanto le fanterie da soldo che le bande
forensi, nella notte precedente al dì 29 di gennaio (il Sardi ha la
notte del dì 26) con gran copia di scale si presentò egli col marchese
di Marignano ad un forte già fabbricato dai Franzesi fuori della porta
di Siena, chiamata di Camollia; e trovatolo mal custodito da quaranta
soldati, che furono tosto fatti prigioni, se ne impadronì. Gran
rumore, gran timore di tradimenti si svegliò in Siena; ma, chiarito
ch'entro la città non v'erano mali umori, si attese dipoi alla difesa,
e maggiormente si assicurò ed animò quel popolo al comparire di Pietro
Strozzi, che non era in Siena quando accadde la novità suddetta.

Allora il duca Cosimo, cavatasi affatto la maschera, dichiarò la
guerra a Siena e a' Franzesi; diede ampia facoltà, anzi ordine a tutti
i suoi popoli di procedere a' danni de' Sanesi: nel che fu egli ben
servito. Prese al suo soldo da varie parti quante soldatesche potè,
e, se vogliamo stare al Segni, formò un esercito di ventiquattro mila
fanti tra Italiani, Spagnuoli e Tedeschi, e mille cavalli. Asprissima
guerra si fece dipoi, non già di combattimenti fra i soldati, ma
di desolazione agl'innocenti contadini, ed anche con impiccarne e
con violare le donne. Contuttociò nella notte precedente al venerdì
santo, Ascanio della Cornia e Ridolfo Baglione con tre mila fanti e
quattrocento cavalli andando per sorprendere Chiusi, dove aveano un
trattato, ma doppio, furono disfatti i Franzesi, restando il primo
con altri mille e cinquecento prigione, e l'altro ucciso. Nel dì 12
di giugno Pietro Strozzi, segretamente uscito di Siena con tre mila
fanti e trecento cavalli, arditamente entrò nello Stato fiorentino,
e, passato l'Arno, penetrò fino sul Lucchese, per quivi raccogliere
quattro mila (altri dicono due mila) Grigioni, ed altre milizie
spedite da Parma e dalla Mirandola, colle quali formò un'armata di
dieci mila fanti e secento cavalli. Gli avea sempre tenuto dietro il
marchese di Marignano con grosso corpo di gente; ed, arrivato a Pescia,
gran ventura fu la sua che lo Strozzi non conoscesse il vantaggio
esibitogli dalla fortuna di poterlo battere a man salva, perchè, oltre
all'essere il marchese inferiore di gente, in quella terra non trovò
da vivere per un giorno, essendo allora afflitta tutta la Toscana da
un'aspra carestia. Si mosse bensì a quella volta lo Strozzi, ma il
marchese, presa la fuga, si ridusse in salvo a Pistoia, il che diede
campo allo Strozzi di insignorirsi di Pescia, Montecarlo, Buggiano,
Montevetolino ed altri luoghi di Val di Nievole. Perchè vennero di poi
meno allo Strozzi le speranze di ricevere altri maggiori rinforzi di
Franzesi e di Turchi, a lui promessi dalla corte di Francia, e perchè
udì pervenuto a Pisa don Giovanni di Luna con quattro mila fanti
italiani, due mila tedeschi e quattrocento cavalli, spediti da Milano
in soccorso del duca Cosimo, se ne tornò verso Siena. Ebbe dipoi a
patti il castello di Marciano, e a forza d'armi quel di Foiano nel dì
23 di luglio, con trovar in amendue gran copia di grano, che servì di
buon ristoro all'esercito suo. In questo mentre giunsero ad unirsi col
marchese di Marignano tre mila fanti assoldati da Camillo Colonna in
Roma, e trecento uomini d'armi inviati dal regno di Napoli: con che il
duca di Firenze fu di parere che si venisse a battaglia, contuttochè di
contrario sentimento fosse lo stesso marchese con altri uffiziali.

Erano le tredici ore della mattina del dì 2 d'agosto, quando il
marchese, che dianzi era in procinto di ritirarsi, chiaramente scoprì
che Pietro Strozzi s'era da Marciano messo in cammino per ritirarsi a
Lucignano, o pure a Foiano. Mandò un corpo di cavalleria a pizzicarlo;
ed allora fu che lo Strozzi, vedendo di non potere schivar con onore la
battaglia, mise in ordinanza le sue genti, e si affrontò col nemico.
Ma quella non fu propriamente battaglia, perciocchè, essendo generale
della cavalleria franzese il giovinetto conte della Mirandola Lodovico,
il suo luogotenente Lodovico Borgonovo, chiamato Bighetto dal Campana,
che reggea la truppa, oppure portava lo stendardo di esso generale,
appena urtato dalla cavalleria nemica, prese vergognosamente la fuga,
lasciando senza difesa le povere fanterie. Lo Strozzi si vide tosto
perduto, e tuttochè restringesse i battaglioni ad un fosso, pure non
potè impedire che non fossero in breve tempo sloggiati dall'artiglieria
e cavalleria nemica, andando tutti appresso in rotta, e restando
trucidato chi non godeva il privilegio delle buone gambe. Secondo
gli scrittori fiorentini, quasi quattro mila dell'esercito franzese
rimasero estinti sul campo; copioso fu il numero de' prigioni; e ben
cento bandiere guadagnate furono portate per trofeo a Firenze. Tutto
il bagaglio, le artiglierie e l'armi vennero alle mani de' vincitori.
Erano corsi molto prima a questa danza assaissimi Fiorentini, parte
d'essi fuorusciti, ed altri solamente perchè appetitosi della libertà
della patria. Sette d'essi rimasti prigionieri ebbero poi reciso
il capo, e il duca Cosimo, confiscati i beni di chiunque avea prese
l'armi contra di lui, o tenute corrispondenze co' nemici, mirabilmente
ingrassò il suo patrimonio e fisco. E ben fu questa vittoria che
finì di assicurar la signoria di esso Cosimo, e gli accrebbe tal
riputazione, che giunse, siccome vedremo, ad unire anche Siena al suo
dominio. Salvossi lo Strozzi ferito in due luoghi a Lucignano, e quindi
a Montalcino. Appresso fu Lucignano vilmente ceduto da Alto Conti
agl'imperiali, dove si conservava gran copia di vettovaglie. Parimente
ricuperò il duca tutte le castella dianzi perdute in Val di Nievole.
Dopo di che il marchese di Marignano voltò tutte le sue forze contro
il distretto di Siena, conquistando Monteregioni, Murlo e Casoli (a
cui fu dato il sacco contro i patti) ed altre castella: con che venne
maggiormente a strignersi l'assedio, o, per dir meglio, il blocco di
Siena. Pietro Strozzi, a cui non piaceva di restar quivi rinchiuso,
uscitone nella notte del dì 11 di ottobre, si ridusse a Porto Ercole,
dove attese a fortificar quella piazza.

In quest'anno ancora si ravvivò la guerra in Piemonte. Erasi portato
alla corte di Cesare _don Ferrante Gonzaga_ governator di Milano,
per rispondere alle molte querele ed accuse portate colà non meno
dai Milanesi stanchi del suo governo, che da don Giovanni di Luna
castellano di Milano, lasciando suo luogotenente in essa città di
Milano Gomez Suarez di Figheroa. Fece questi levar l'assedio posto dal
maresciallo franzese a Valfenere; ricuperò Aqui, Sommariva ed altri
luoghi. Ma il Brisac fece molto di più, perchè s'impadronì nel dì 29 di
dicembre della città d'Ivrea, ceduta dal Morales, perchè la guarnigione
spagnuola non pagata ricusava di combattere. Ebbe dipoi Biella, e
fece fortificare Santià per incomodar Vercelli e Crescentino. Già
dicemmo occupata buona parte della Corsica dall'armi franzesi; e però i
Genovesi nell'anno addietro si affrettarono a far gente per sostenere
e ricuperar quell'isola tanto utile e decorosa al loro dominio. Uniti
otto mila fanti, dichiararono generale di quest'armata il principe di
Melfi, cioè il celebre _Andrea Doria_, che, quantunque giunto all'età
di ottantaquattro anni, conservava una vigorosa sanità e vecchiezza,
nè ricusò per amor della patria le fatiche di tale impiego. Mandò egli
innanzi Agostino Spinola suo luogotenente a Calvi con tre mila fanti,
i quali costrinsero il signor di Tremes a ritirarsi di là. Scrive
il Sardi, che, giunto colà il Doria, ricuperò la Bastia, città che
altri pretendono conservata da' Genovesi. Certo è bensì ch'egli mise
l'assedio a San Fiorenzo, terra valorosamente difesa da Giordano Orsino
con due mila fanti francesi. La buona ventura de' Genovesi portò,
che, preparata in Marsiglia una buona flotta per portare soccorso agli
assediati, dopo aver messo alla vela, fu colta da un vento maestrale sì
indiscreto, che sei galee, andando attraverso, perirono verso Piombino,
e le altre malmenate se ne tornarono in Provenza. Perciò nel febbraio
di quest'anno fu necessitato l'Orsino a capitolar la resa d'esso San
Fiorenzo, salve nondimeno le persone presidiarie, con patto che queste
fossero trasportate fuori dell'isola. Restarono poi quivi arenati
i disegni dell'una e dell'altra parte. Nell'anno presente continuò
la guerra fra l'_imperador Carlo V_ ed _Arrigo II re di Francia_
nei Paesi Bassi, con vantaggio piuttosto dell'ultimo. E il principe
_don Filippo_, dall'Augusto padre dichiarato re di Napoli e duca
di Milano, passò con accompagnamento magnifico in Inghilterra, dove
si solennizzarono le sue nozze colla _regina Maria_: avvenimento di
somma allegrezza per lutti i regni professanti la religion cattolica,
quantunque mal veduto dalla corte di Francia, a cui dava troppo da
pensare ogni innalzamento della casa di Austria. Poco potè godere della
sua dignità _Marcantonio Trevisano_ piissimo doge di Venezia, perchè
da improvvisa morte fu rapito nel dì 31 di maggio, ed ebbe nel dì 11 di
giugno per successore _Francesco Veniero_.




    Anno di CRISTO MDLV. Indizione XIII.

    MARCELLO II papa 1.
    PAOLO IV papa 1.
    CARLO V imperadore 37.


Stava godendo in Roma i frutti della pace dei suoi Stati _Giulio III_
papa, se non che un'aspra guerra a lui faceva la podagra. Sperava
anche l'immensa consolazione di veder presto comparire al bacio del
suo piede un ambasciatore inglese, giacchè la religion cattolica era
tornata sul trono d'Inghilterra, quando venne la morte a citarlo per
l'altra vita. Fu creduto che per domar la podagra si mettesse a tale
astinenza di vitto, che questa poi contro sua voglia il liberasse da
tutti i guai della terra. Ad altra cagione vien da altri attribuita
la mutazion da lui fatta della maniera di vivere. Mancò egli di vita
nel dì 29 di marzo, lasciando dopo di sè fama di buon pontefice,
piuttosto per non aver fatto del male, che per aver fatto del bene;
ancorchè negar non si possa ch'egli procurasse la pace fra i principi,
e rinovellasse il concilio di Trento, e pensasse anche a riformar la
corte di Roma, con lasciarne nondimeno la cura a' suoi successori.
A niuno eccesso trascorse egli verso dei suoi parenti, forse perchè
il tennero in briglia i porporati d'allora. Riportò solamente non
poco disonore dall'aver promosso alla sacra porpora, siccome dicemmo,
Innocenzo del Monte, indegno affatto di sì riguardevol ornamento.
Tanto il Segni che il Panvinio, autori allora viventi, confessano
ch'egli uomo da negozii quando era cardinale, fatto che fu papa, attese
piuttosto a godere che a reggere il pontificato, avendo rilasciata del
tutto al suo genio, ai piaceri e ai conviti la briglia. La principal
sua applicazione era quella di fabbricare un giardino fuori di porta
Flaminia, ossia del popolo. Forse perchè avea letto o udito parlare
degli orti mirabili fatti da Nerone al suo tempo, s'incapricciò
di non voler essere da meno; ed, abbracciato un sito di tre miglia
di paese, lo circondò di muraglie, lo compartì in varii ordini di
coltivazione e di viali, e l'ornò di parecchi edifizii, con logge,
archi, fontane, stucchi, statue e colonne, di modo che il tutto
produceva non meno ammirazione che diletto. Per questo giardino, che
divenne poi celebre col nome di _vigna di papa Giulio_, pareva (dice il
Panvinio) ch'egli impazzisse, tanto v'era perduto dietro, e quivi stava
sovente banchettando, lasciando in mano altrui il pubblico governo.
Mirabil cosa fu il vedere come in sì poco tempo, cioè nel dì 9 di
aprile restasse innalzato alla suprema dignità della Chiesa, contro
la aspettazione e voglia sua il _cardinal Marcello Cervino_, nativo
di Montepulciano; il quale, ritenendo il proprio nome, volle poscia
essere chiamato _Marcello II_, ancorchè gli fosse ricordata l'opinione
corrente allora, essere breve il pontificato di chi ritiene il proprio
nome, confermata dall'esempio di Adriano VI. Doti luminose di pietà,
di senno e di sapere in lui concorrevano; e tale era in lui l'integrità
de' costumi, il disinteresse, il desiderio e zelo per le cose migliori,
e la mansuetudine, che certamente si poteva aspettare da lui un
glorioso pontificato. Certo è altresì ch'egli meditava seriamente
di togliere le corruttele de' suoi tempi; nè volle punto che i suoi
nipoti, ed Alessandro fratello corressero ad aiutarlo nel suo scabroso
uffizio. Ma altri furono i disegni di Dio. Fu Marcello II chiamato a
miglior vita nella notte precedente al primo di maggio, in età di soli
cinquantacinque anni. Restò onorata la di lui sepoltura e memoria dalle
lagrime di tutti i buoni.

A questo mansueto ed amabil pontefice, correndo il dì 25 di maggio,
nel sacro conclave succedette un altro di genio totalmente opposto,
cioè _Giovan-Pietro Caraffa_, di nobil famiglia, Napoletano, appellato
il Cardinal Teatino, perchè era stato vescovo di Chieti, in latino
_Theate_. Pretesero i politici d'allora ch'egli dal cardinal Farnese,
tutto attaccato alla Francia, fosse portato al trono, perchè conosciuto
di inclinazion contraria agl'imperiali: giacchè in affare sì santo ed
importante fu creduto che prevalesse talvolta in quei tempi l'interesse
privato al ben pubblico della Chiesa. Era nato il Caraffa non già nel
1466, come per errore di stampa si legge presso il Ciacconio, ma nel
1476, come s'ha dal Panvinio e dall'Oldoino. Prese egli il nome di
_Paolo IV_: personaggio che in addietro s'era procacciato il concetto
d'uomo dottissimo, zelante e pio, colla somma probità ed esemplarità
della vita, collo sprezzo talvolta delle dignità e grandezze umane, e
con uno spirito di religiosa conversazione, per cui con _Gaetano Tiene_
nobile vicentino e prelato romano, che poi fu aggregato al ruolo de'
santi, istituì la pia congregazione de' chierici regolari, appellali
Teatini, approvata nel 1528 da papa Clemente VII. Pareva nondimeno ad
altri ch'egli sotto il manto del vivere suo religioso coprisse una
buona dose di desiderio d'onori; nè certamente egli avea rifiutato
l'arcivescovato di Napoli, e molto men fece alla lotta per isfuggire
il pontificato supremo. Potea chiamarsi la sua testa un ritratto in
picciolo del patrio suo Vesuvio, perchè ardente in tutte le azioni sue,
iracondo, duro ed inflessibile, portato certamente da un incredibile
zelo per la religione, ma zelo talora scompagnato dalla prudenza,
perchè traboccava in eccessi di rigore: quasi che la religione di
Cristo non fosse la maestra della mansuetudine, e la scuola dell'amare
e del farsi amare. Perciò presagirono i saggi sotto questo pontefice un
governo aspro ed insoffribile, e si aspettarono varie calamità, che pur
troppo avvennero. Nè altro prediceva la fiera sua guardatura con occhi
incavati, ma scintillanti ed accesi, per chi s'intendeva di fisonomia.
Studiossi ben egli sul principio di levar di testa alla gente la
sinistra opinione di lui, con dar segni di clemenza e liberalità, e
di concedere tali grazie e favori al popolo romano, che ne meritò una
statua nel Campidoglio. Poco nondimeno stette l'alquanto raffrenato
torrente a sboccare, e a verificar le infauste predizioni formate di
lui.

Per tutto il verno continuò il blocco di Siena fatto dall'armi
imperiali sotto il comando del _Medichino marchese di Marignano_;
e già cominciava quel popolo a penuriar di tutto il bisognevole pel
vitto, con anteporre nondimeno l'amore della libertà a qualsivoglia
patimento. Fu presa la risoluzione di scaricar la città non solo delle
bocche inutili, ma di parte ancora della guarnigione superflua. Fu più
di una volta tentato questo salasso, ed infelicemente quasi sempre. I
soldati che ne uscirono, ebbero a comperarsi il passaggio colla punta
delle spade, e la maggior parte vi restò svenata o prigioniera, e le
donne e i fanciulli costretti a rientrare nella città. Tale in questa
occasione fu la crudeltà del marchese, che quanti si arrischiarono
a portar vettovaglie alla afflitta patria, tutti (e furono un gran
numero) li fece appendere per la gola; e quanti osarono d'uscir della
città, o di sua mano o per mano altrui gli uccideva. Perchè poi da
Firenze venivano spesso lettere di fuoco che il sollecitavano a finir
quella impresa, tentò egli l'uso della artiglieria; il che nulla giovò,
per la gagliarda difesa e per le molte precauzioni prese dai Franzesi.
Ma ciò che non potè fare il cannone, lo fece la fame, cresciuta a tal
segno, che la povera gente era ridotta a tener per regalo i cibi più
schifi. Pertanto si cominciò a trattar di capitolare e di rendere la
città all'imperadore con patti onorevoli pel presidio franzese. Dopo
gran dibattimento, fu, secondo l'Adriani, conchiusa, nel dì 2 d'aprile,
la capitolazione, ma differitane l'esecuzione per alquanti giorni, ne'
quali tentarono i Sanesi inutilmente le raccomandazioni e la mediazione
del novello papa Marcello. Sicchè nel dì 21 d'esso mese uscirono di
Siena i Franzesi con tutti gli onori militari. Sembra a chi legge la
Storia del Segni che quella città venisse come in balia di _Cosimo duca
di Firenze_. Ma l'Adriani e il Sardi, meglio informati di quell'affare,
scrivono, pattuito che Siena restasse libera (parola che nulla dipoi
dovea significare), sotto la protezion dell'imperadore, e co' proprii
magistrati, ma con ricevere e pagar la guarnigione ch'esso Augusto vi
metterebbe. Rimasero in man de' Franzesi Chiusi, Grosseto, Porto Ercole
e Montalcino, dove si ritirarono que' Sanesi, a' quali non piacque di
star sotto gli odiati imperiali, e con quella forma di governo che si
dovea prescrivere alla lor patria dal medesimo Cesare. Fu preso dal
marchese di Marignano a nome di sua maestà il possesso di Siena, e
posto ivi presidio di Tedeschi e Spagnuoli. Colà tosto comparve tanto
pane e grascia, che potè non solo sfamarsi tutto il popolo, ma anche
provvedersene a buon mercato per l'avvenire. Quivi poscia il duca
Cosimo riordinò il governo, e da lì a non molto arrivò _don Francesco
di Toledo_, dichiarato dall'Augusto signore per governatore d'essa
città. Eppur vi ha chi scrive promessa Siena al duca Cosimo, allorchè
egli fu per imprendere questa guerra. Anzi l'imperadore diede nel
presente anno l'investitura di quella città al _re Filippo_ suo figlio:
il che ad esso duca oltremodo dispiacque, per avere servito l'oro
e le genti sue a fare il boccone ad altrui; perchè se dianzi temeva
de' Franzesi, cominciò del pari a paventar degli Spagnuoli, vicini
ordinariamente inquieti, e gente non mai sazia di acquistare Stati e
dominii. Riuscì poscia al marchese di Marignano di sottomettere, nel
dì 10 di giugno, Porto Ercole con altri luoghi: colpo che sconcertò
sommamente gli affari de' Franzesi in Toscana, e servì a screditar
_Pietro Strozzi_ alla corte del re Cristianissimo, dalla quale con raro
esempio avea ricevuto il titolo e bastone di maresciallo. Di ventotto
fuorusciti di Siena, presi in Porto Ercole, i principali condotti a
Firenze perderono la lesta.

Questo infelice successo ebbero in Toscana l'armi franzesi; ma
più propizia loro si mostrò in quest'anno la fortuna in Piemonte.
Trovavasi, nel dì 25 di febbraio, il Figheroa vicegovernator di Milano
col conte di Valenza e con altri signori in Casale di Monferrato,
attendendo a darsi bel tempo per que' giorni di carnovale. In questa
città il _maresciallo di Brisac_ teneva delle segrete corrispondenze,
ed avea dato ordine che si trovasse maniera di abborracchiare i
Tedeschi di quella guardia: nel che egli fu ben servito. La notte
susseguente al dì suddetto calò esso Brisac pel Po con buon numero
di fanterie imbarcate, e, giunto a Casale, diede la scalata, e
s'impadronì d'una porta, aiutato, per quanto fu creduto, da circa
trecento uomini, indrodotti prima nella città con abito di contadini.
Fuggito il Figheroa nella rocca, contro la quale furono tosto rivolte
le artiglierie trovate nella città, giudicò meglio di abbandonarla e
di fuggirsene ad Alessandria. Per tale acquisto si sparse gran terrore
nello Stato di Milano, e di qua prese motivo la corte cesarea di
spedire in Italia _don Ferdinando di Toledo_ duca d'Alva, con ampia
potestà di governare nello stesso tempo il regno di Napoli e il ducato
di Milano. Venne egli, ebbe rinforzi dalla Spagna e Germania talmente
che fu detto, aver egli ammassati trenta mila fanti e tre mila cavalli,
che verisimilmente furono un terzo di meno. Con tante forze nulla
operò, e ritiratosi, lasciò anche prendere Volpiano a forza d'armi da'
Franzesi, poichè li vide rinforzati da una gran corpo di gente condotta
in Italia dal _duca d'Aumale_. Fu richiamato a Milano il vittorioso
_Gian Giacomo de Medici_ marchese di Marignano, ma quivi, oppresso da
varie sue indisposizioni, diede fine al suo vivere nel dì 7 oppure 8
di novembre: personaggio di bassi principii ma che s'era acquistata
fama di valente e scaltro condottier d'armi, e insieme d'uomo inumano,
e di gran cacciatore ed amator della pecunia. L'aver io detto nelle
Antichità Estensi che _Cosimo duca_ di Firenze gli donò il cognome e
l'armi di casa de Medici, non sussiste, almeno per conto del cognome.
In quest'anno ancora chiamarono i Franzesi nel mar di Toscana l'armata
turca, comandata da Pialaga bassà e da Dragut, che nella Basilicata
abbruciò San Lucido e Paula, patria del santo istitutor de' Minimi.
Così ben premunito avea il duca Cosimo Piombino, l'Elba ed altri
siti di quelle coste, che i Turchi, dopo aver patito gravi danni, se
ne partirono, ed uniti con trenta galee franzesi, veleggiarono alla
volta della Corsica, dove tuttavia bolliva la guerra tra i Franzesi
e Genovesi. Nulla di rilevante fecero que' Barbari, fuorchè di condur
via quanti cristiani poterono ghermire tanto in quell'isola che nella
Sardegna.

Uscì in quest'anno alla luce la risoluzion presa dall'_imperadore Carlo
V_ di rinunziare i suoi regni e Stati a _don Filippo re_ d'Inghilterra
suo figlio. Cominciò egli dallo spogliarsi de' Paesi Bassi e della
Borgogna, e, fatto venire il figlio a Brusselles, nel dì 25 di ottobre,
alla presenza degli Stati colà convocati, gliene fece ampia rinunzia:
funzione che trasse le lagrime da quasi tutti gli astanti, al vedere
come quel glorioso monarca sì animosamente facesse vivente ciò che gli
altri sì mal volentieri fanno morendo. Gran dire fu per questo in tutta
l'Europa: chi lodando e chi biasimando, attribuendo gli uni un'azione
cotanto rara alle sue cresciute indisposizioni della podagra, altri a
vanità, oppure al conoscimento della retrograda fortuna, ovvero alla
perdita della regina Giovanna sua madre, accaduta in quest'anno, ed
altri ad altre cagioni, secondo che dettava loro il capriccio; quando,
qualunque ne fosse il motivo, non si può mai negare ad essa il titolo
d'atto sommamente eroico, dappoichè ognun sa, essere l'ambizione
e il gusto di dominare l'ultima camicia dei regnanti. Al governo
di quegli Stati fu lasciato dal re _Filippo Emmanuele Filiberto_
saggio e valoroso duca di Savoia. Ebbero principio in quest'anno i
dissapori di _papa Paolo IV_ con esso imperadore, o, per dir meglio,
col suddetto re Filippo. Che la vita menata da questo pontefice pria
della porpora cardinalizia, e prima del pontificato fosse un'ipocrisia,
l'immaginarono bensì coloro che con facilità mirabile di malignità
interpretano in male tutto il bene altrui; ma certissima cosa è ch'egli
accompagnava il suo molto sapere con un si regolato e pio tenore di
vita, che niun seppe mai opporgli altro, che un'inclinazione al rigore,
e uno zelo straordinario che facea tremare i buoni, nonchè i cattivi.
Appena divenuto papa, cominciò a sradicare le simonie egli abusi di
certi tribunali, mostrandosi ardente per riformar le corruttele della
corte; ma si venne insieme a scoprire, che avendo egli un gran capitale
d'intendimento, di dottrina, di eloquenza e di belle virtù, per cui
potea fare un ottimo e glorioso pontificato, non se ne seppe servire,
e cadde in tali difetti, che eclissarono non poco la fama del suo sacro
ministero.

Giunto papa Paolo a non aver superiori in terra, ripigliò il suo
feroce animo, e mostrò di non aver abbastanza meditate le parole
dell'Apostolo, che vuole il vescovo _non superbum, non iracundum_; ed
invece di amare e procurar la pace (che questo specialmente appartiene
ai vicarii di Gesù Cristo), andò miseramente ad ingolfarsi in una
biasimevol guerra. Ma ciò che particolarmente levò di tuono questo
pontefice, fu il troppo amore del nepotismo Tre nipoti avea, figli di
_Gian-Alfonso Caraffa_ conte di Montorio, suo fratello. Pochi giorni
dopo l'assunzione sua creò cardinale _Carlo_, uno d'essi, cavaliere di
Malta, uomo di cervello torbido, fatto più per la milizia secolare,
da lui esercitata fin qui, che per l'ecclesiastica. Un altro era
_Giovanni_ conte di Montorio, a cui si voleva fabbricare una magnifica
fortuna; e presto se ne presentò, non so se giusta o ingiusta,
l'occasione. Avea Alessandro Sforza, cherico di camera, avuta maniera
di trarre da Cività Vecchia due o tre galee, già tolte da' Franzesi a
Carlo suo fratello, e condottele a Gaeta. Per tale insolenza s'alterò
forte il papa, credendo complice di tutto il _cardinal Guido Ascanio
Sforza_ loro fratello, fieramente il minacciò, e mise prigione il di
lui segretario. Per queste novità furono veduti alcuni baroni romani
trattar segretamente con esso cardinale, con _Marcantonio Colonna_
e co' ministri cesarei. Non vi volle di più perchè il pontefice,
figurandosi dirette quelle combricole contra di lui, facesse mettere
in prigione esso cardinale Sforza, _Camillo Colonna_ ed altri; poichè,
quanto a Marcantonio, questi si ritirò in salvo a Napoli. Passò lo
sdegnato papa a far citare lui ed Ascanio Colonna suo padre, che era
detenuto prigione in Napoli; ed essi non comparendo, gli scomunicò
e privò d'ogni dignità, e di quante terre e castella possedeano
negli Stati della Chiesa (erano circa cento), con investirne tosto
il suddetto Giovanni suo nipote, e dichiararlo duca di Palliano e
capitan generale della Chiesa. Per provvedere anche _Antonio Caraffa_,
terzo suo nipote, il creò marchese di Montebello e d'altre terre
nel Montefeltro, avendo trovate ragioni o pretesti per ispogliarne
_Gian-Francesco da Bagno_ de' conti Guidi.

Ancorchè dipoi fossero restituite le galee, cagione di tai disturbi,
pure continuò più che mai la disposizione alla rottura; perchè, godendo
i Colonnesi la protezion dei re di Spagna, e vedendosi così maltrattati
dal papa, si misero in armi. Accorsero anche gli Spagnuoli ai confini
dello Stato ecclesiastico, e il papa anche egli ordinò al _duca
d'Urbino_ di portarsi con alcune migliaia di fanti a que' medesimi
confini. Che sconcerti, che prigionie succedessero in Roma in tal
congiuntura, lungo sarebbe il riferirlo. Si trattò di pace, ma ossia,
come alcuni vogliono, che il papa anche cardinale sospirasse di cacciar
dal regno di Napoli gli Spagnuoli, per aggravii da lor fatti alla
sua casa e a sè medesimo col negargli le rendite dell'arcivescovato
di Napoli; oppure che il cardinal nipote l'attizzasse con isperanza
di pescare Stati nella vantata depression degli Spagnuoli: certo
è che papa Paolo IV non ebbe mai vera voglia di pacificarsi. E in
questa risoluzione si fissava egli, perchè già andava maneggiando
una lega con _Arrigo II re di Francia_; e infatti la conchiuse prima
che terminasse quest'anno. Era anche dietro a tirare in essa lega
_Ercole II duca_ di Ferrara; lusingandosi forse colle lor forze e
con sognate sollevazioni de' popoli napoletani d'aver in pugno quel
regno. Ora fra le molte azioni degne di lode in questo pontefice, non
si può già contare ch'egli, in tempo che si trattava seriamente di
pace fra i re di Francia e di Spagna, si studiasse di maggiormente
accendere la guerra fra essi; e ciò per odii ed interessi privati; il
che gli riuscì con tanto danno de' sudditi suoi ed altrui. Certamente
altro ci vuole che eloquenza, altro che ingegnose riflessioni per
iscusarlo e giustificarlo in questo. Di gravi mormorazioni ancora
cagionò nell'anno seguente l'aver esso pontefice tolta la dignità
di legato al _cardinale Reginaldo Polo_, arcivescovo di Cantorberì,
lume chiarissimo del sacro collegio, e sì benemerito della Chiesa
di Dio negli affari dell'Inghilterra; come apparisce dalle opere di
lui, che ora illustrate abbiamo dall'eminentissimo cardinale Quirini
vescovo di Brescia. Anche prima del pontificato non avea Paolo quel
grand'uomo nel suo libro, tenendolo per amico dei protestanti, o
almeno non assai nemico, com'egli desiderava. I sospetti soli in mente
d'uom sì focoso divenivano presto enormi reati, e si correva alle
prigionie o al gastigo. E ne fecero la pruova nei tempi susseguenti
anche il _cardinale Giovanni Morone_, uno de' più dotti ed insigni
personaggi del sacro collegio, _Tommaso San Felice_ vescovo della Cava,
ed _Egidio Foscherari_ vescovo di Modena, ch'era de' più accreditati
teologi dell'età sua. Furono essi cacciati in castello Sant'Angelo,
dove stettero penando per due anni sino alla morte del papa, non per
altro, se non per varii sospetti della loro dottrina, di cui diedero
essi dipoi un saggio sì luminoso nel concilio di Trento. Se noi
desiderassimo di non vedere mai più nella sedia di san Pietro pontefici
di simil tempra, si dimanda, se fosse irragionevole o almen tollerabile
un siffatto desiderio.




    Anno di CRISTO MDLVI. Indizione XIV.

    PAOLO IV papa 2.
    CARLO V imperadore 38.


Già fitto era il chiodo: l'_imperador Carlo V_ avea risoluto di dare
un calcio al mondo, per ritirarsi a goder tranquillamente que' pochi
giorni di vita che Dio volea lasciargli; e pochi appunto gliene
prometteva la troppo afflitta sua sanità[458]. Solamente il riteneva
il dover lasciare il _re Filippo_ suo figlio giovane fra i tumulti e
pericoli della guerra, che viva tuttavia si manteneva co' Franzesi.
Tanto perciò s'affaticarono i mediatori, che nel dì 5 di febbraio si
conchiuse, per opera specialmente del _cardinal Polo_, una tregua di
cinque anni fra esso imperadore e il figlio da una parte, ed _Arrigo
II_ re di Francia dall'altra: con che i contraenti ritenessero
pacificamente tutto quel che restava in mano loro sì nel Piemonte come
in Toscana. Leggesi lo strumento d'essa tregua presso il Du-Mont[459]
e presso altri autori, i quali giudicarono appartenere tal atto al
febbraio dell'anno precedente 1555, senza badare che il 1555 della
data dovette essere secondo l'anno fiorentino e veneto, terminante
nel dì 25 di marzo dell'anno presente. Certo è che tal atto s'ha da
riferire a quest'anno, dappoichè si sa che per tutto l'anno precedente
durò la guerra fra que' potentati; e il Belcaire, il Sardi, l'Adriani,
il Manenti e il Surio, autori contemporanei, e l'Angeli, Mambrino
Roseo, lo Spondano ed altri ci assicurano della conchiusion d'essa
tregua nel febbraio di quest'anno. Allora fu che l'Augusto Carlo passò
all'esecuzione del suo memorabil disegno; perciocchè nel dì 6 del mese
suddetto assiso in trono col re Filippo figlio alla destra, perchè re
d'Inghilterra, e alla presenza delle due vedove sue sorelle, cioè di
_Leonora_ già regina di Francia, e di _Maria_ già regina d'Ungheria,
del _duca di Savoia_, dichiarato governator de' Paesi Bassi, e
d'infinita nobiltà, fece un'ampia rinunzia di tutti i suoi regni al
figlio, tanto del vecchio che del nuovo mondo. Non gli restò se non
il titolo cesareo e l'amministrazione dell'imperio; ma, giunto al
settembre, pensò ancora di deporre questo peso, e però inviò lo scettro
e la corona imperiale a _Ferdinando I re_ de' Romani, d'Ungheria e
Boemia, suo fratello, a lui rinunziando ogni suo diritto, con pregar
nello stesso tempo gli elettori di approvar questa sua cessione. Non
l'approvò già _papa Paolo IV_, con pretendere che senza sua espressa
licenza non si potesse venire alla rinunzia di sì gran dignità; e sì
forti lettere ne scrisse agli elettori, che solamente poi nel 1558
fu esso Ferdinando riconosciuto e proclamato da tutti imperadore.
Questa durezza del papa fu attribuita al mal animo suo verso la casa
di Austria, laddove altri la chiamavano un giusto zelo per sostenere
l'antica autorità dei romani pontefici nell'elezion degli Augusti. Ma
se Carlo Augusto non volea più quella dignità, avea senza fallo essa
a cadere in chi era re de' Romani, e la morte civile di lui, in tal
caso, operava ciò che la naturale. Pertanto verso il fine di settembre
il magnanimo Carlo, non più re, non più imperadore, accompagnato dalle
sorelle, passò per mare in Ispagna, dove tosto cominciò a conoscere il
presente suo stato pel poco concorso de' grandi ad ossequiarlo, e per
la difficoltà di riscuotere la pensione di cento mila scudi, ch'egli
s'era riserbato. Poscia nel dì 24 di febbraio dell'anno seguente,
giorno suo natalizio e propizio, entrò nel monistero di San Giusto
dei monaci di san Girolamo, posto ne' confini della Castiglia e del
Portogallo, non lungi da Piacenza, luogo delizioso da lui fabbricato e
scelto gran tempo prima, con dar l'ultimo addio alle umane grandezze,
affine di meditar le altre vere ed incomparabilmente maggiori che Dio
fa sperare nell'altra vita ai suoi servi. Al suo servigio non ritenne
se non dodici persone, impiegando poscia il tempo in orazioni, limosine
ed altre opere di pietà.

Per la tregua suddetta gran festa si fece da' popoli cristiani,
figurandosi ognuno di dover da lì innanzi respirare dai tanti passati
guai; ma così non l'intendeva il papa, o, per dir meglio, i suoi
nipoti, vogliosi troppo di romperla con gli odiati Spagnuoli. Secondo
l'annalista pontifizio Rinaldi, nel dì 19 d'aprile espose il pontefice
la risoluzion sua di spedire due cardinali legati, l'uno a _Filippo
re_ di Spagna e d'Inghilterra, e l'altro ad _Arrigo II re_ di Francia,
per trattar di pace. Che questo fosse un burlarsi del sacro collegio, i
fatti lo dimostrarono. Imperciocchè, oltre all'aversi il papa avuto per
male che senza di lui si fosse conchiusa quella tregua, il _cardinal
Caraffa_, inviato in Francia, altro non operò che di spargere, invece
di acqua, olio sul fuoco, incitando quella corte alla guerra, ad
assistere al papa contro il regno di Napoli, con farne credere facile
l'acquisto per la corona di Francia. Nè poco servi a maggiormente
alterar l'animo del pontefice il parlar alto de ministri spagnuoli, e
l'avere fra le altre cose il marchese di Sarria ambasciatore del re di
Spagna forzata un giorno una porta di Roma per uscirne senza licenza
dei dominanti Caraffi. Il perchè nel dì 27 di luglio il papa, siccome
avvisato delle disposizioni del re Cristianissimo in suo favore,
cominciò gli atti giudiciali contra del re di Spagna, per dichiararlo
decaduto dal regno di Napoli, ossia per censi non pagati, ossia per
insulti fatti o vicini a farsi contro dello Stato pontifizio dal duca
d'Alva, il quale era passato a Napoli per cagion di questi rumori, con
aver lasciato al governo di Milano il _cardinal di Trento Madrucci_, il
giovane _marchese di Pescara_ e _Giam-Batista Castaldo_, che andarono
poi poco d'accordo. Non erano ignoti al re Filippo i maneggi del
pontefice in Francia, e tanto più perchè il legato destinato per lui
era anch'egli passato a Parigi; e già chiaramente ognuno scorgeva la
disposizion de' Caraffi a non voler pace, ma guerra. Che con doppiezza
camminasse la segreteria pontificia in questi negoziati, mostrando
in pubblico brame di pace, e tutto il contrario nelle cifre segrete,
bastantemente l'accenna il celebre cardinal Pallavicino[460]. Per
queste cagioni il re Filippo non perdè tempo ad assicurarsi con delle
promesse e con dei benefizii di _Cosimo duca di Firenze_ e di _Ottavio
Farnese duca di Parma_. Infatti nel dì 15 di settembre rilasciò esso
monarca al duca di Parma la città e il distretto di Piacenza, ritenendo
solamente in sua mano la cittadella; e questo senza pregiudizio delle
ragioni cesaree sopra quella città e sopra il Parmigiano. Restituì
anche a lui la città di Novara, ma non il castello, e al cardinal
Farnese le rendite dell'arcivescovato di Monreale in Sicilia.
Lo strumento di tal cessione fu pubblicato nel 1727 dal senatore
Cola[461], ed insieme la convenzion segreta, per cui si dichiarava che
il re concedeva in feudo essa Piacenza e parte del territorio di Parma
al duca, con altre particolarità ed atti che quivi si possono leggere.
Avendo perciò il duca Ottavio abbandonato il partito franzese, ed
abbracciato lo spagnuolo, dal re di Francia fu chiamato il più ingrato
uomo del mondo. Peggio ben fece il papa, che fulminò contra di lui
molti monitorii, e tentò anche di torgli Castro, ma non potè.

Mandò poscia il re Cattolico ordine al _duca d'Alva_ di procurare,
se mai potea, d'indurre colle buone il pontefice Paolo alla pace;
e, se no, di fargli guerra. Tentò indarno il vicerè di ammansare lo
inferocito papa, da cui anche fu incarcerato Pietro Loffredo, mandato a
lui per trattare d'accordo; e però diè di piglio all'armi, acciocchè si
ottenesse col terrore ciò che non si potea in miglior forma conseguire.
A ciò ancora fu consigliato dal riflesso di prevenir gli aiuti che
altronde potesse il papa aspettare, oltre al vantaggio di far guerra
piuttosto in casa altrui che nella propria. Raunato dunque a San
Germano l'esercito suo composto di quattro mila Spagnuoli veterani,
di otto mila Italiani, di trecento uomini d'arme, e di mille e ducento
cavalli (altri scrivono meno), nel principio di settembre entrò nello
Stato ecclesiastico, ed ebbe tosto Pontecorvo, Frosinone, Veroli,
Alatri, Piperno, Terracina ed altri luoghi, prendendone il possesso
a nome non giù del suo re, ma del papa futuro e del sacro collegio.
Erano in Anagni ottocento fanti di guarnigione; appena cominciarono
a mirar lo squarcio che faceano le artiglierie spagnuole nelle mura,
che la notte del dì 15 di settembre si ritirarono per le montagne a
Palliano, Tivoli e Roma. Presa nel dì seguente l'abbandonata città,
fu messa a sacco. Così Valmontone, Palestrina e Segna volontariamente
si arrenderono. In tanto _Marcantonio Colonna_ con ottocento cavalli
faceva scorrerie sino alle porte di Roma, città per la cui difesa
avea _Camillo Orsino_ già fatti molti ripari di bastioni, spianate ed
altre fortificazioni; e il _duca d'Urbino_, benchè non più generale
della Chiesa, avea spedito Aurelio Fregoso con mille e cinquecento
fanti, e s'erano armati sei mila Romani sotto Alessandro Colonna,
oltre all'avere il senato formata una compagnia di cento venti nobili
per guardia della persona del papa. Colà ancora giunsero due mila
Guasconi inviati dal re di Francia. Poscia i cittadini di Tivoli, non
amando di essere assediati, si diedero al vicerè, in cui potere ancora
vennero Vicovaro, Nettuno, Marino ed altri luoghi. Dopo tali acquisti,
sopraggiunte le pioggie autunnali, diede il duca d'Alva alquanto
di riposo alle affaticate milizie, per rinovare in questo tempo le
pratiche della pace. Ma il papa neppur volea sentirsene parlare,
se prima non erano restituiti i luoghi presi; e quanti cardinali
s'interposero con buone maniere per fargli gustare il dolce della
concordia, rimasero delusi nelle loro speranze; perchè se un progetto
proposto piaceva in una ora, troppo da lì a poco dispiaceva. Prese
dunque il vicerè la risoluzion di passare all'assedio di Ostia, o, per
dir meglio, della rocca d'Ostia, poichè per conto di quella picciola
città, albergo di soli pescatori, non potea essa fare difesa. Era
quella rocca e castello una buona fortezza con soda muraglia, bastioni
e terrapieni, fiancheggiata da due torri a tramontana e a mezzogiorno.
Entro v'era Orazio dello Sbirro, valoroso giovane romano, che con
poco più di cento fanti animosi tal resistenza fece, che, ripulsati
più volte gli assalti dei nemici con grave lor danno, fu vicino a
far ritirare il vicerè con confusione e vergogna. Pure essa rocca
finalmente si rendè: il che servì poscia ad impedire il passaggio delle
vettovaglie a Roma, non senza grave danno e lamento del popolo romano,
il quale per la fame e per gli aggravii o accresciuti o inventati di
nuovo dal pontefice per far danari, che asprissimamente si esigevano,
e per gl'immensi danni recati ai lor beni in tanti luoghi, mormoravano
forte, ma a mezza bocca, di questa guerra.

Per quanto poi si studiasse il duca d'Alva, dopo aver messe a'
quartieri di inverno le sue truppe, di ridurre il pontefice a qualche
onesto accordo, interponendovisi anche i ministri della repubblica
veneta, e si abboccasse per questo eziandio col _cardinal Caraffa_
(poichè questa guerra fatta era appunto, a udir gli Spagnuoli,
per ottener la pace, e per questa speranza esso vicerè non aveva
angustiata maggiormente Roma, come avrebbe potuto), il trovò sempre
più cocciuto e più saldo d'una torre nel suo proponimento di guerra.
E ciò perchè sedotto dall'una parte dai nipoti, ed animato dall'altra
dai cardinali franzesi di Tornone e di Lorena, plenipotenziarii del
re Arrigo, per mezzo de' quali fu conchiusa una lega nel dì 15 di
settembre (seppur non fu in altro tempo), in cui si obbligò il re
di difendere con mano forte il papa. Il Campana e il Summonte nella
Storia di Napoli, rapportano i capitoli d'essa alleanza. Stentò il re
non poco a prendere questo impegno per varie ragioni, e massimamente
perchè troppo recente era la tregua col re di Spagna. Ma il papa gli
levò di cuore gli scrupoli con assolverlo dal giuramento: laonde il
_re Arrigo_, dopo aver fatto, senza alcun profitto, pregare il _re
Filippo_ di desistere dalle offese del papa, la cui oppressione egli
non potea sofferire, diede ordine che il _duca di Guisa_ si allestisse
per passare il più presto possibile in Italia con un'armata in soccorso
del pontefice. Tante preghiere ancora, promesse e minaccie adoperarono
il papa e i Franzesi con _Ercole II duca_ di Ferrara, pretendendolo
obbligato a difendere il papa in questo stato di cose, ch'egli si
lasciò avviluppare in questa lega col bell'onore di dover egli prendere
il titolo di capitan generale, ed avere il comando di tutta l'armata
gallo-pontifizia. Fu anche guerra in quest'anno ai confini della Marca
coll'Abbruzzo, dove s'era portato don Antonio Caraffa marchese di
Montebello con alcune fanterie per assicurar la città d'Ascoli. Don
Francesco di Loffredo governatore di esso Abbruzzo fece una scorreria
sullo Stato ecclesiastico sino ad Acquaviva; e, all'incontro, don
Antonio prese Contraguerra, ma fu ben presto forzato a ritirarsi ad
Ascoli, perchè il Loffredo ingrossato s'era mosso coll'artiglieria,
minacciando fin la stessa città d'Ascoli. Intanto seguì fra il duca
d'Alva e il cardinal Caraffa, creduto da molti simulatamente desideroso
di concordia, una tregua di quaranta giorni, colla libertà del
commercio per quel tempo; e questa affinchè si potessero comunicare
al re di Spagna i progetti di pace dati per parte del papa, ossia
del cardinale. Il principale articolo era, che si restituissero ai
Colonnesi le lor terre e castella, e che, per reintegrare don Giovanni
Caraffa della perdita di quegli Stati, gli si desse la città di Siena
colle sue dipendenze: cambio e boccone che veramente sarebbe riuscito
assai saporito al pontifizio nipote. Quando fosse vera la proposta
di esso cambio (e per vera infatti vien essa creduta dagli storici, e
asserita fin dallo stesso Rinaldi), questo era un far intendere anche
ai meno accorti che la guerra non era per altro fatta e mantenuta dal
papa, che per l'ingrandimento della propria casa. Fu biasimato per la
tregua suddetta il Cardinal Caraffa, chiamato dal vescovo Belcaire uomo
torbido e stolido, perchè lasciò spalancata la porta al duca d'Alva,
ritirato a Napoli, di provvedere di vettovaglie e munizioni i luoghi
conquistati: il che, durante il verno, non gli sarebbe riuscito, se
fossero continuate le ostilità. Ma tornava in pro del cardinale questo
ripiego, perchè dava tempo al duca di Guisa e all'esercito franzese di
penetrare in Italia, ed egli intanto sperava di tirar altri principi
nella lega pontificia. Venne a morte in quest'anno nel dì 2 di giugno
_Francesco Veniero_ doge di Venezia, che nel dì 14 d'esso mese ebbe per
successore in quella dignità _Lorenzo Priuli_.




    Anno di CRISTO MDLVII. Indizione XV.

    PAOLO IV papa 3.
    CARLO V imperadore 39.


Aveano nell'anno addietro, tanto il re di Francia, per mezzo del
cardinal di Lorena, quanto il papa colla spedizione di Gian-Francesco
Commendone, tentato d'indurre la repubblica veneta a collegarsi con
loro contro degli Spagnuoli. Dalla parte ancora di Filippo re di Spagna
una pari istanza aveano fatto Francesco Vargas e Marino Alonso. Altre
ne fece ancora il duca d'Alva. Da cadaun d'essi quel saggio senato
s'era sbrigato con gravi risposte, contenenti specialmente verso il
sommo pontefice de' sentimenti filiali, ma in sostanza ripugnanti a
prendere impegno veruno. Abbiam già veduto _Ottavio Farnese duca_ di
Parma e Piacenza attaccato agli Spagnuoli. _Cosimo duca_ di Firenze,
principe di somma prudenza e di cauta politica, se ne stava neutrale,
conservando buona armonia e confidenza col papa, ma senza voler entrar
nelle sue gare. E neppur egli lasciava di esortarlo alla pace, nel qual
tempo si dava a conoscere il più unito agl'interessi del re di Spagna,
per la speranza di cavargli di mano Siena, siccome gli venne fatto
in quest'anno. Ora il _cardinal Carlo Caraffa_ che assai presumeva
della sua maestà ed abilità, si figurò facile il poter guadagnare il
senato veneto, se in persona si portava a Venezia. Vi andò verso il
Natale del precedente anno, e disse quanto seppe e volle di ragioni,
per trarre que' prudenti senatori nella lega, appellata Santa per
difesa del pontefice. Ebbe la disgrazia d'essere derisa in lor cuore
la sua proposizione per vari motivi, e specialmente perchè ognun
conosceva, esser egli dietro a valersi delle forze altrui solamente
per procacciare un maggiore ingrandimento a sè stesso. Pertanto ricevè
la risposta indorata da belle parole; trattar essi di pace, e nulla
poter risolvere intorno alla lega, finchè non venivano risposte da
Cesare e dal re di Spagna. Passò dipoi il legato a Ferrara, dove, nel
dì 17 di gennaio di quest'anno, con solennità presentò a quel duca lo
stocco e il cappello, insegne del grado di generale; e di là prese le
poste per sollecitar le armi franzesi a calare in Italia. Far lo stesso
doveano quattro mila Svizzeri assoldati dal papa. Anche il _cardinal di
Trento_, trovandosi con poche forze nello Stato di Milano, aspettava di
Germania otto mila fanti e ducento cavalli. Altri quattro mila Tedeschi
e quattrocento uomini d'armi venivano al servigio di _Cosimo duca_
di Firenze. A cagione di tanti barbari, chiamati e ben pagati, perchè
venissero a divorar l'Italia, altro non si udiva che maledizioni de'
popoli contro di chi era autore di quella guerra.

A tal risoluzione maggiormente ancora si animò il pontefice, perchè
al duca di Palliano suo nipote, al maresciallo Strozzi, a Francesco
Colonna e ad altri suoi capitani riuscì di ricuperar Genazzano,
Volmontone, Frascati, Grottaferrata, Tivoli, Marino, Palestrina ed
altre terre, e, quel che più importò, anche Ostia e Vicovaro. Sì
prosperosi successi gonfiavano forte il cuore del papa e dei suoi
nipoti, senza far caso dello sterminio che pativa in mezzo a quel fuoco
tanto paese della Chiesa nel Lazio, ed anche nella Romagna, dove si
era dolcemente riposata l'armata franzese. Promosse in questi tempi
papa Paolo alla sacra porpora alcuni personaggi ben degni di essa,
fra' quali mischiò ancora _Alfonso Caraffa_, figlio d'Antonio suo
nipote. Non si sapeva accordare colla severità mostrata dal pontefice
per rimettere la disciplina ecclesiastica, il crear cardinale ancor
questo, quando ve n'erano due altri della stessa sua famiglia, e
alzare a tanto onore un giovinetto di soli diecisette anni, con dargli
appresso l'amministrazione eziandio della chiesa arcivescovile di
Napoli. Più rumore ancora fece l'aver esso papa fatto comparire il
disegno di procedere alle censure e alla privazion dei regni contra
di _Carlo V_ e di _Filippo II_, giacchè egli non riconosceva per
imperadore _Ferdinando I_. Imperciocchè nel giovedì santo nella bolla
in _Coena Domini_ furono specialmente scomunicati da lui gli occupatori
delle sue terre della Campagna e della Marittima, _quantunque eminente
per dignità eziandio imperiale, e tutti i consigliatori, fautori ed
aderenti_. Oltre a ciò nella messa papale del venerdì santo si lasciò
la solita preghiera per l'imperadore. Attendeva intanto il vicerè _duca
d'Alva_ a provvedersi di danari, munizioni e vettovaglie; e fortificati
i luoghi dell'Abbruzzo, per parere del vecchio _don Ferrante Gonzaga_,
che si trovava allora nelle sue terre del regno di Napoli, cioè in
Molfetta, determinò d'uscire anche egli in campagna per impedir gli
avanzamenti a' nemici.

Restituitosi il duca _di Guisa_ all'armata, quando Dio volle,
proseguì il suo viaggio alla volta del fiume Tronto; ma nè per via,
nè a' confini dell'Abbruzzo trovò quelle tante genti, artiglierie,
vettovaglie ed intelligenze che magnificamente gli aveano fatto sperare
i Caraffi. Contuttociò nel dì 15 d'aprile cominciò in quelle parti
le ostilità. Nel giovedì santo fu preso e messo a ruba Campli colle
più orride iniquità, affin di facilitar le imprese con questo primo
terrore. Teramo si arrendè; e giacchè arrivarono per mare alquante
artiglierie, nel dì 24 d'aprile fu impreso l'assedio di Civitella,
terra, pel sito suo alto e circondato da tre parti da una valle, assai
forte, alla cui guardia con presidio di mille fanti si trovavano don
Carlo di Loffredo e il conte Sforza da Santafiora. Mirabil fu la difesa
fatta da que' soldati, dai terrazzani, e fin dalle donne, animate dagli
eccessi commessi in Campli da' Franzesi. In questo tempo comparve il
_duca d'Alva_ a Giulia-Nuova, dodici miglia da Civitella, menando
seco tre mila fanti spagnuoli veterani, sei mila tedeschi, undici
mila italiani e siciliani, mille e cinquecento cavalli leggieri, e
settecento uomini d'armi. Bello esercito parea questo; ma, per esser
la maggior parte composto di gente nuova ed inesperta, in cuore di cui
non alloggiava peranche lo spirito dell'onore, nè la vergogna della
fuga, il vicerè, capitano di buon discernimento e di gran cautela, era
ben lontano dal tentare battaglia alcuna; se non che tolse ai Franzesi
Giulia-Nuova, e barbaramente la lasciò saccheggiare ai soldati. Tale
operazione, ciò non ostante, fece questo suo avvicinamento al campo
franzese, che il duca di Guisa, considerando non potersi espugnare
Civitella senza gran mortalità di gente, nel dì 15 di maggio si levò
da quell'assedio, riducendosi sull'Ascolano, e poscia sul territorio
di Macerata, dove attese a ristorare l'esercito sì faticato in nulla
conseguire. Ma non succedè questa ritirata senza un precedente grave
sconcerto; perchè, dopo avere il Guisa fatte più volte gravi querele
con _don Antonio Caraffa_ marchese di Montebello, perchè mancavano le
genti, le munizioni e le paghe promesse dal papa, e neppur una delle
tante decantate rivoluzioni del regno di Napoli s'era udita finora;
un giorno si riscaldò cotanto in simili doglianze, che il marchese,
perduta la pazienza, gli rispose per le rime, e il duca gli gittò sul
volto una salvietta. Per tale affronto se ne andò il Caraffa a Roma a
dolersi dell'alterigia ed insolenza de' Franzesi; ma bisognò che papa
Paolo di lui zio, troppo bisognoso del loro aiuto, tutto inghiottisse.
Rinforzato intanto il duca d'Alva da sei mila Tedeschi, condotti
dalla flotta del Doria, spedì Marcantonio Colonna con tre mila di
essi nel Lazio. La terra di Valmontone da lui presa andò a sacco, e
restò anche preda delle fiamme. Provò lo stesso infortunio Palestrina,
preservata nondimeno dal fuoco. Passò dipoi il Colonna, accresciuto
di gente, sotto Palliano, dianzi ben fortificato dai Caraffi; e
perchè il marchese di Montebello, e Giulio Orsino con tutte le milizie
ecclesiastiche sì italiane che svizzere, andarono in soccorso di quella
nobil terra o città, si venne ad un fatto d'armi, in cui rimasero
sconfitti i papalini, ferito e prigione lo stesso Orsino.

Facevasi intanto guerra anche in Piemonte, dove il _maresciallo di
Brisac_, uscito in campagna con otto mila fanti e mille e cinquecento
cavalli, prese e spianò Valfenera; e di là poi portatosi a Cuneo,
ne imprese l'assedio. Vi trovò quattrocento cinquanta fanti e i
terrazzani, gente valorosa ed affezionata al duca di Savoia, tutti
ben accinti alla difesa; e però vi alzò tre forti per impedir loro
il soccorso, e non lasciò di far giuocare le artiglierie. Ma venuto
il giovane _marchese di Pescara_ a Fossano, ebbe maniera di spignere
colà gente e munizioni. In questi tempi anche il _duca di Ferrara_
fece guerra a Correggio e a Guastalla poco prima comperata da don
_Ferrante Gonzaga_, che la tramandò ai suoi posteri. Nè stette in ozio
_Cosimo duca di Firenze_. Avea egli intese le proposizioni di cedere
Siena ai Caraffi: cosa che gli trafisse il cuore, perchè da tanto
tempo faceva egli l'amore a quello Stato, e tanti tesori avea speso
per cacciarne a questo fine i Franzesi. Non lasciò indietro parole e
mezzi per dissuadere da tal contratto il re _Filippo II_; e poscia,
facendo sotto mano palesi i vantaggi che a lui profferivano i Franzesi
per tirarlo seco in lega, tanto s'ingegnò, che indusse il re a cedere
a lui quella città con tutte le sue dipendenze, ancorchè parte di esse
tuttavia restasse in poter de' Franzesi. Lo strumento, stipulato nel
mese di luglio di quest'anno, vien rapportato dal Du-Mont[462], da
cui apparisce che gli Spagnuoli riservarono in lor dominio Orbitello,
Portercole, Telamone, Monte-Argentario e Porto di Santo Stefano. Parte
dell'Elba fu restituita all'Appiano signore di Piombino, restando
al duca Porto Ferraio con due miglia di contorno. Obbligossi il duca
a varii capitoli in favore del re di Spagna. Venne con ciò fatto un
bell'accrescimento alla potenza del duca di Firenze. Cagion poscia fu
la nuova di tale accordo che il duca di Guisa, temendo delle novità
dalla parte del duca Cosimo, non volle più tornare in Abbruzzo, e
neppur passare a Roma, dove con premura era chiamato dal papa, senza
ricevere nuovi ordini dalla corte di Francia. E contuttochè le genti
del duca d'Alva entrassero nell'Ascolano, altro egli non fece che
presidiar quella città: il che rendè inutile ogni altro tentativo
degli Spagnuoli. Ma nel Lazio avvennero intanto altre azioni di
guerra. Marcantonio Colonna, per maggiormente strignere Palliano,
andò all'assedio di Segna; nel qual tempo al barone di Feltz riuscì di
acquistare la rocca di Massimo, fortezza inespugnabile, perchè troppa
fu la paura ch'ei fece a Giovanni Orsino, signor di essa, con cannoni
di legno condotti in sito superiore alla rocca, e minaccianti ad essa
la total rovina. L'infelice città di Segna presa fu dagli arrabbiati
Spagnuoli e Tedeschi, avidi della preda, e quivi commesse le più
orride iniquità, solite ad accompagnare i saccheggi; e non finì quella
tragedia, che la misera terra fu anche data alle fiamme.

Racconta qui il Sardi contemporaneo Ferrarese una particolarità, di
cui non ho trovata menzione presso altri scrittori. Cioè, che venne a
Ponza e Palmirola l'armata navale franzese col principe di Salerno, per
unirsi colla turchesca composta di ottantaquattro galee. Che su questa
ultima era il signor della Vigna, il quale, per parte de' Caraffi
invitava quegl'infedeli a portar la guerra nel regno di Napoli, per
divertire le forze del duca d'Alva. Ma altro non fecero i Musulmani,
che saccheggiare ed abbruciare Cariati nel golfo di Taranto e Turrana:
il che fatto, con quanti cristiani schiavi poterono menar seco, se
ne tornarono in Levante, lasciando deluso il principe di Salerno,
il quale andò poscia a morire miseramente in Francia, degno di tal
fine per la sua smisurata dissolutezza ed ambizione. Tornò intanto
di Francia il _maresciallo Strozzi_ con ordine al _duca di Guisa_ di
assistere al pontefice, ed egli perciò passò colle sue genti a Tivoli.
Trasse anche il _duca d'Alva_ colle sue in quelle parti, ed unitosi
con _Marcantonio Colonna_, seco disegnò di tentare l'acquisto di
Roma. V'ha chi crede ch'egli dicesse daddovero, e sperasse anche di
buona riuscita, dopo aver dato giuramento ai capitani di astenersi da
ogni molestia dei Romani: cosa facile ad essere promessa, ma troppo
difficile, per non dire impossibile, ad essere mantenuta dall'avidità
de' soldati. Vogliono altri che il tentativo suo solamente tendesse ad
intimidire l'ostinato pontefice per ridurlo alla pace: cosa desiderata
più dal re Cattolico _Filippo II_ per varii riguardi, che dal medesimo
_papa Paolo IV_. Quello ch'è fuor di dubbio, nella notte del dì 26
d'agosto con iscale preparate si presentò il duca d'Alva alla porta
di San Sebastiano. Ma avendo il _cardinal Caraffa_ avvisato di questo
movimento dal _cardinal di Santafiora_, ben guernite di soldati le mura
di Roma, senza che i Romani ne avessero notizia, perchè di loro non
si fidava, e spinti anche fuori alcuni cavalli a scaramucciare, fece
conoscere al duca scoperti i di lui disegni; perlochè questi si ritirò
tornando a strignere Palliano.

In tale stato si trovavano le cose in Italia, quando giunsero a
Roma le nuove funeste della guerra dei Franzesi cogli Spagnuoli ne'
Paesi Bassi. Era questa apertamente stata dichiarata nel mese di
giugno, essendo entrata in lega col re Cattolico anche l'Inghilterra;
e tenutosi un gran consiglio dai capitani del re Filippo, in esso
prevalse il parere di _don Ferrante Gonzaga_, il qual poscia nel dì 15
di novembre dell'anno presente terminò i suoi giorni in Brusselles.
Ebbe questo principe la gloria d'essere compianto fin dagli emuli
suoi, e molto più dal re Cattolico, per avere perduto in lui un
valorosissimo capitano, e sempre fedele, non ostante le tante calunnie
inventate contra di lui. Fu dunque risoluto di formar l'assedio di San
Quintino, fortezza importante e di difficilissimo acquisto. _Emmanuel
Filiberto_, valoroso duca di Savoia, e capitan generale dell'armata
spagnuola, consistente in circa trentasette mila bravi combattenti,
nel dì 3 d'agosto andò ad accamparsi intorno a quella forte terra, e
tosto si applicò a fare i dovuti trinceramenti. Per soccorrerla giunse
nel dì 10 del suddetto mese con un'armata di ventitrè mila persone il
contestabile di Francia _Anna di Memoransì_. Allora fu che si venne
ad un fatto d'armi, in cui urtati e rovesciati i Franzesi dalla forte
cavalleria de' Tedeschi e Spagnuoli, andarono totalmente in rotta.
Memorabile al maggior segno fu quella vittoria, perciocchè poco costò
agli Spagnuoli; all'incontro, secondo alcuni, vi perirono quasi sei
mila Franzesi, e rimasero prigioni lo stesso contestabile col figlio,
i duchi di Mompensiero e di Longavilla ed altri gran signori, circa due
mila gentiluomini e quattro mila soldati. Dopo questa insigne vittoria
fu maggiormente stretto e bersagliato San Quintino, alla cui difesa non
mancò di far molte prodezze _Gasparo di Colignì_ ammiraglio di Francia.
Lo stesso re Cattolico si portò a quell'assedio, e andò a finire la
scena nella presa e nel saccheggio d'essa piazza. Di sì buon vento fu
creduto che non sapessero profittare l'armi del re Cattolico, essendo
bastato loro di prendere il Castelletto, Han, Noione, Scevì ed altri
luoghi di poco momento. Ora per questa grave percossa trovandosi il
re _Arrigo II_ in non lievi angustie, giudicò necessario il ritorno in
Francia del duca di Guisa colle soldatesche di suo comando; e l'ordine
a lui ne fu spedito.

A confondere intanto i disegni ambiziosi de' Caraffi, e i pensieri
mondani di papa Paolo, s'erano aggruppate molte disavventure, cioè la
ritirata del Guisa da Civitella, il sacco di Segna, e il pericolo che
Roma venisse saccheggiata. Vi si aggiunse, che gli stessi difensori
di Roma tuttodì commettevano ladronecci, rapine ed insolenze contro
le donne. Fra coloro si contavano anche degli eretici che spogliavano
altari e cose sante. Venne inoltre a scoprirsi, avere i Romani tenuto
consiglio di trattar d'oneste condizioni col duca d'Alva, s'egli fosse
ritornato sotto Roma. Contra d'essi per questo proruppe il papa in
ingiuriose parole, e vide oramai traballate le macchine bellicose de'
suoi nipoti. Arrivò in questo frangente il duca di Guisa a Roma, e
presentatosi alla santità sua coll'ordine a lui venuto di Francia, il
consigliò di pace. Per quanto avessero finora fatto i saggi _Veneziani_
e _Cosimo duca_ di Firenze per indurlo a pacificarsi, nulla aveano
potuto ottenere. Ora trovandolo i lor ministri, e con esso loro i più
zelanti cardinali, in miglior positura, tanto dissero, che cominciò
daddovero a smuoversi. Questo appunto era quello che sospirava _Filippo
II re_ di Spagna, ed anche il _duca d'Alva_, e però condiscese ad
accordare al pontefice una capitolazione sì onorevole alla di lui
dignità, che molti se ne stupirono. Abboccatisi adunque col suddetto
duca d'Alva i cardinali _Santafiora_ e _Vitelli_ in Cavi, tra Genazzano
e Palestrina, nel dì 14 di settembre sottoscrissero l'accordo, con
rinunziare il papa ad ogni lega contro il re Cattolico, e con perdonare
a chiunque avesse prese le armi contro la Chiesa. Palliano restò in
deposito per sei mesi, da restituirsi a Marcantonio Colonna, dappoichè
il conte di Montorio Caraffa fosse ricompensato dal re di Spagna, con
varii altri patti che a me non occorre di rapportare, alcuni de' quali
ancora furono tenuti occulti al pubblico, ma non già al pontefice, come
alcuni si fecero a credere. Il più bello fu che in tal concordia non
fu compreso _Ercole II duca_ di Ferrara, con esempio ai posteri di quel
che non rare volte succede a' principi minori nel volersi collegare coi
maggiori. Intanto il duca di Guisa, imbarcate le sue fanterie, le spedì
per mare in Provenza. Lasciò ire la cavalleria sbandata per varie vie
alla volta della Francia, senza volere valersi di un articolo della
capitolazione, per cui gli era lecito di condurre liberamente le sue
genti per gli Stati del re cattolico. Il duca d'Alva andò poscia a Roma
a render pubblicamente ubbidienza al papa.

E tale esito ebbe la guerra sconsigliatamente mossa da esso pontefice
al re di Spagna, benchè, secondo le apparenze, non da lui, ma dagli
Spagnuoli fosse inferita, con avere impiegati tanti tesori della
Chiesa per impinguare i nipoti suoi: guerra, per cui furono imposti
assaissimi aggravii allo Stato ecclesiastico, e che, oltre all'essere
costata tanto sangue, saccheggi, incendii, violenze e desolazioni alle
terre papali, si tirò dietro anche la rottura fra i re di Spagna,
d'Inghilterra e di Francia. Nè questo solo flagello toccò al ducato
romano nell'anno presente. Nel giorno seguente alla pace suddetta, cioè
nel giorno 15 di settembre, per le dirotte pioggie cadute ai monti,
sì fieramente s'ingrossò il Tevere, che allagò la maggior parte di
Roma ad un'altezza tale, che d'una simile non si ricordavano i Romani
di allora. Atterrò l'empito delle acque due ponti, la chiesa di San
Bartolomeo nell'isola, moltissime case, mulini ed altri edifizii, con
perdita di molte persone e bestiami, ed immenso danno di merci, fieni,
grani, vini ed altri commestibili, e con restar tutti i sotterranei
pieni di belletta. Da una pari disavventura fu afflitta anche Firenze
con altri luoghi di Toscana per la sfoggiata escrescenza dell'Arno, che
si trasse dietro i ponti di Santa Trinita, della Carraia e Rubaconte;
e quivi cagionò parimente i mali sopraddescritti. Anche in Palermo
un fiumicello a cagion delle pioggie, continuate per sette giorni, sì
rigoglioso calò dal monte, che rovinò assaissimi edifizii, affogando
oltre a sette mila persone. Scrivo ciò coll'autorità del Sardi allora
vivente; ma forse la fama ingrandì per viaggio il numero dei morti.
Era intanto restato solo _Ercole II duca_ di Ferrara, cioè abbandonato
affatto dal papa, e poco meno dai Franzesi stessi, ed esposto all'ira
del re Cattolico, il quale non tardò a far muovere _Ottavio duca_ di
Parma contra di lui, rinforzato a questo effetto da milizie speditegli
da _Cosimo duca_ di Firenze e da Giovanni Figheroa vicegovernator di
Milano, a cagion della discordia nata fra il _cardinal di Trento_ e
_Giambatista Castaldo_. Sul principio d'ottobre, uscito in campagna
il Farnese, s'impadronì di Montecchio, Sanpolo, Varano, Canossa e
Scandiano. Le genti del duca di Ferrara anch'esse cominciarono le
ostilità con delle scorrerie sino alle porte di Parma. Sopravvenne
il verno, che fece star quiete le armi; per altro il duca di Parma
per varii riguardi, e specialmente perchè non correano le paghe,
poco inclinato si sentiva a questo ballo. Meno ancora v'era portato
l'Estense, che nello stesso tempo per mezzo de' Veneziani e del
duca Cosimo avea de' maneggi in campo per ricuperar la grazia del re
Cattolico.


NOTE:

[458] Belcaire. Manenti. Campana. Surio, ed altri

[459] Du-Mont, Corps Diplomat.

[460] Pallavicino, Storia del Concilio di Trento.

[461] Cola, Apologia dei diritti imperiali su Parma e Piacenza.

[462] Du-Mont, Corp. Diplomat.




    Anno di CRISTO MDLVIII. Indizione I.

    PAOLO IV papa 4.
    FERDINANDO I imperadore 1.


Conosceva il _pontefice Paolo_ quanto convenevole fosse al sacro
paterno suo grado procurar la pace fra i potentati, cristiani, e
tanto più avendola egli stesso riaccesa fra loro. Il perchè aveva
già, verso il fine del precedente anno, inviato in Francia legato il
_cardinal Trivulzio_ e il _cardinal Carlo Caraffa_ suo nipote al re
Cattolico, dimorante tuttavia in Brusselles. Questa si può credere che
fosse la vera e pura intenzione del pontefice; ma non meno a lui, e
forse più al cardinal nipote premeva l'ottenere dal _re Filippo_ una
magnifica ricompensa di Stati al _conte di Montorio_ suo fratello per
la cession di Palliano e delle altre terre colonnesi, che si dovea fare
a Marcantonio Colonna. Il re Cattolico, tuttochè internamente odiasse
quel bizzarro cardinale, considerato da lui per un mal arnese della
corte di Roma, pure, da quell'accorto signore ch'era, il ricevette
con istraordinarie finezze. Della pace poco si trattò, perchè troppo
alterati erano gli animi di quei regnanti, ed anche il Trivulzio
trovò il re Cristianissimo alieno da ogni concordia. Contribuì ancora
assaissimo a maggiormente accendere alla guerra i due emuli monarchi un
avvenimento, che quanto inaspettato, tanto più riempie di maraviglia
il pubblico. Erano ducento anni che gl'Inglesi possedeano di qua
dal mare la città di Cales in Piccardia, luogo di somma importanza
per la loro nazione. Non era ignoto alla corte di Francia che poca
guardia vi si faceva, e meglio ancora se ne chiarirono, perchè il
_maresciallo Pietro Strozzi_, il quale ne proponeva l'acquisto, andò
in persona travestito da villano in quella città, vi scandagliò le
fortificazioni, e riconobbe la facilità dell'impresa, per non esservi
dentro che secento fanti avviliti nell'ozio ed assuefatti più ai lor
proprii comodi che alle fazioni militari. Risoluta dunque nel consiglio
del re Cristianissimo quell'impresa, e destinatone direttore il _duca
di Guisa_, dopo aver prese varie precauzioni per occultar questo
disegno, in tempo che gli Spagnuoli erano qua e là divisi ai quartieri
d'inverno, il duca nel dì primo di gennaio con un buon esercito si
presentò sotto Cales, e tosto cominciò a battere colle artiglierie
le torri e fortezze del porto, e le costrinse alla resa. Quindi si
diede a bersagliar la città, riponendo le maggiori speranze nella
sollecitudine, prima che gli Spagnuoli e gl'Inglesi potessero tentarne
il soccorso. Con tal felicità venne condotto quest'assedio, che ne fu
capitolata la resa. Nel dì 8 oppur 9 del mese suddetto v'entrò il duca
di Guisa trionfante, con aver il piacere di trovar quivi circa trecento
pezzi d'artiglierie, munizioni e vettovaglie in somma copia. Passò egli
dipoi nel dì 13 sotto Guines, fortezza dieci miglia lontana da Cales, e
di questa parimente colla forza s'impadronì.

Trovavansi prima in gran costernazione per la rotta e perdita di San
Quintino gli affari de' Franzesi. Questo felice avvenimento li rincorò
tutti, e mosse i popoli ad assistere al re con grossi sussidii pel
proseguimento della guerra; siccome, all'incontro, cagionò dei fieri
sintomi in cuore del re Cattolico e della nazione inglese, la quale
restò da lì innanzi priva di sì importante luogo. Avendo poi atteso
il re di Francia _Arrigo II_ a rinforzarsi di gente, spedì nel giugno
seguente il duca di Guisa all'assedio di Teonvilla, che fu anche
essa forzata a rendersi, con aver ivi lasciata la vita per una ferita
nel petto _Pietro Strozzi_ Fiorentino, maresciallo di Francia, degno
d'essere paragonato co' più valorosi ed insigni capitani del suo tempo,
ma sfortunato nelle imprese di Toscana. Ho dovuto far menzione di tali
stranieri successi, poichè da essi presero regola anche gli affari
d'Italia. Risvegliossi di nuovo la guerra sul principio dell'anno fra
il _duca di Ferrara Ercole II_ ed _Ottavio Farnese duca_ di Parma.
_Donno Alfonso d'Este_, primogenito del primo, si fece più volte
vedere alle porte di Parma, ripigliò Sanpolo e Canossa; costrinse alla
resa la fortezza di Guardasone, e tolse ai Correggieschi Rossena e
Rossenella. Fu poi ricuperato Guardasone dal Farnese, dappoichè gli
venne aiuto di gente da Milano, e danaro da Firenze. Mirava intanto
l'avveduto _duca Cosimo_ questo picciolo incendio, che poteva divenir
maggiore, e costava a lui non poco, senza profitto alcuno. Gli dava
ancora assaissimo da pensare l'avere il re Cristianissimo dato il
governo di quante terre restavano alla corona di Francia nel Sanese a
_don Francesco d'Este_ fratello del duca di Ferrara, il quale, passato
a Roma, cercava d'imbarcare in nuovi imbrogli i nipoti del papa, mal
soddisfatti del re Cattolico. Però con più premura che mai si adoperò
alla corte del _re Filippo II_, affinchè ricevesse in grazia il duca
estense, e si mettesse fine a quella turbolenza. Ora il re, che mirava
a prosperare a vista di occhio le cose de' Franzesi, temeva in Italia
de' Turchi, come diremo, e dubitava sempre de' cervelli inquieti dei
Caraffi, nel dì 22 d'aprile approvò la concordia dianzi abbozzata dal
duca di Firenze, concedendo onorevoli condizioni al duca di Ferrara, il
quale rinunziò alla lega franzese, e fu accettato sotto la protezione
del re Cattolico. Restituiti i luoghi presi, tornò anche la buona
armonia fra esso duca di Ferrara ed Ottavio Farnese; e maggiormente
questa si strinse fra l'Estense e il duca Cosimo per le nozze allora
conchiuse di _Lucrezia de Medici_ figlia d'esso Cosimo, e di donno
Alfonso, principe ereditario di Ferrara.

Qualche movimento d'armi fu ancora in Piemonte, perchè mandato al
governo di Milano _Ferdinando di Cordova duca di Sessa_, verso la
metà d'agosto liberò Cuneo e Fossano, che si trovavano in certo modo
bloccati dai Franzesi; prese dipoi Centale e Moncalvo, e ristrinse non
poco le guernigioni nemiche di Casale e Valenza. Ma ciò che maggiore
strepito fece in Italia, fu il ritorno anche in quest'anno dell'armata
navale turchesca ne' mari dell'Italia ad istanza dei Franzesi. Era
composta di centoventi galee, e veniva con ordini del gran signore per
unirsi colla franzese a' danni delle terre del re Cattolico. Di molti
regali e danari costava al re di Francia il far muovere quegl'infedeli.
Nè occorre più ricordare, se per tale alleanza ed attentato fosse in
abbominazione e maledizione presso gl'Italiani il nome franzese. Giunti
que' Barbari a Reggio di Calabria, lo presero di nuovo ed arsero. Di
là venuti al golfo di Salerno, la notte precedente al dì 13 di giugno
misero gente a terra, entrarono nella terra di Massa, e rastellarono su
da cinque in sei mila anime cristiane. Ebbero per tradimento di un moro
schiavo, e senza contrasto, la città di Sorrento, dove commisero ogni
immaginabile iniquità. Salvossi una sola monaca, passando per mezzo
a loro col tabernacolo del santissimo Sacramento. Poichè per le altre
coste del regno di Napoli stavano all'erta i popoli, e facevano buone
guardie, passarono i Turchi in Corsica, e poscia ad Antibo, dove uniti
colle galee di Francia, si credeva che farebbono l'assedio di Nizza
o di Savona; ma nulla di ciò seguì a cagion dell'alterigia franzese,
che non sapeva accordarsi colla maggiore de' Turchi. Sciolsero poi le
vele costoro verso Minorica, dove fecero dei gran mali, con tornarsene
finalmente in Levante carichi di preda e di schiavi. Torniamo ora
ancor noi al _cardinal Carlo Caraffa_, che in Brusselles trattava
di una ricompensa al fratello _conte di Montorio_ per la cession di
Palliano. Fece il re offerire a lui una pensione annua di dodici mila
ducati sopra l'arcivescovato di Toledo, ed otto mila di naturalezza
in Ispagna. Esibì ancora pel fratello il ducato di Rossano, la cui
rendita ascendeva a quindici mila ducati. Ma al borioso cardinale, e
al gran merito ch'egli s'era certamente fatto alla corte di Spagna,
troppo poco parea. E siccome egli s'era invogliato dell'insigne ducato
di Bari, ultimamente vacato per la morte di _Bona Sforza_ già regina di
Polonia, nè poteva spuntarla, facendo il corrucciato, si ritirò fuori
di Brusselles. Tante dolci parole nondimeno e larghe promesse adoperò
poscia il re, che questo porporato contento, nel dì 12 di marzo, prese
le poste alla volta di Roma, per rompersi il capo coi ministri del re
in Italia, i quali andarono tanto temporeggiando, che la morte del papa
li liberò da qualsivoglia impegno.

Si ultimò in quest'anno affatto l'affare della succession nell'imperio,
avendo l'_Augusto Carlo V_ fatta nel dì 24 di febbraio una piena
rinunzia di tutti i suoi diritti sopra la dignità cesarea al _re
Ferdinando_ suo fratello. Fu questa portata dal principe d'Oranges
alla dieta degli elettori, i quali perciò nel dì 12, o 13 di marzo in
Francoforte riconobbero per legittimo imperadore esso Ferdinando. Nè
tardò egli a spedire a Roma Martino Gusmano per rendere ubbidienza,
come tale, al pontefice. Fece anche in questa congiuntura _papa Paolo_
conoscere qual fosse l'animo suo verso la casa d'Austria. Non volle
ammettere quell'ambasciatore, e rifiutò parimente Giovanni Figheroa,
che allora governava Milano, speditogli dal re Filippo in favore
dell'Augusto zio. In una parola, finchè visse, non seppe mai indursi
questo pontefice a riconoscere Ferdinando per imperadore, non senza
scandalo della Cristianità. Infierì la morte in quest'anno sopra
le teste coronate. Imperciocchè nel febbraio o marzo mancò di vita
_Isabella_ sorella di Carlo imperadore, stata regina di Portogallo, e
poi di Francia. Terminò parimente i suoi giorni nel dì 21 di settembre
il suddetto _imperador Carlo V_, dopo aver fatte celebrar le sue
esequie negli ultimi giorni di sua vita nel monastero del suo ritiro in
Ispagna: principe de' più gloriosi che abbiano maneggiato lo scettro
imperiale. Gli elogi fatti da tanti scrittori alla di lui religione
e pietà, alla sua gran mente, alla sua clemenza e giustizia, e alle
grandi sue imprese, esentano me dal dirne di più. Gli opposero i nemici
suoi la taccia dell'ambizione, ma per coprire la propria. Qualche
trascorso contro la continenza si potè osservare in lui, ma fu breve,
nè portato in trionfo, come si è veduto di tanti altri monarchi: se
non che bella figura sempre fece nel mondo _Margherita_ sua figlia,
duchessa di Firenze, e poi di Parma. Per altro niun si sarebbe avveduto
che a lui dovesse i suoi natali anche un fanciullo di dodici anni,
paggio allora del re Filippo, se lo stesso imperadore prima di morire
non l'avesse rivelato per raccomandarlo ad esso re di Spagna. Fu questi
_don Giovanni d'Austria_, che si mostrò poi ben degno di sì gran padre;
e checchè dicano alcuni nato di Leonora di Plombes, non si seppe mai
con certezza la madre di lui, volendo altri che nascesse in corte da
persona non solo nobile, ma di alto affare e nobilissima, la quale non
lasciò vedere il suo volto alla mammana nel partorirlo. Però de' suoi
natali esso don Giovanni in varie occasioni si gloriò anche per conto
della madre.

Tenne dietro a questo immortal monarca nel dì 17 di novembre _Maria
regina cattolica d'Inghilterra_, e moglie di _Filippo II_ re di Spagna,
dopo una lunga idropisia: principessa di sempre veneranda memoria per
la sua rara pietà, e per aver fatto trionfare la religion cattolica
in quel regno, ad onta delle tante rivoluzioni succedute sotto l'empio
e crudele suo padre Arrigo VIII. Trovavasi in questo tempo gravemente
malato anche il _cardinal Reginaldo Polo_, arcivescovo di Cantorberì,
gran sostegno della religion suddetta in Inghilterra, personaggio dei
più illustri nella Chiesa di Dio per la sua pietà, gravità, eloquenza
e letteratura. Non vi fu allora, nè oggidì ci è chi non riconosca per
una delle inescusabili storture di Paolo IV l'odio ch'egli portò ad
un porporato di tanto merito ed integrità, e le vane accuse formate
contra di lui. Non potè contenersi lo stesso Polo dal comporre la sua
apologia, benchè poi con grandezza d'animo la bruciasse o sopprimesse.
La morte della regina e di questo arcivescovo si tirò dietro poco
appresso la total rovina della religion cattolica in Inghilterra,
per essere succeduta in quel trono, non già _Maria Stuarda_ regina
di Scozia, maritata in quest'anno con _Francesco delfino di Francia_,
ma _Elisabetta_ sorella di essa regina Maria, e figlia d'Anna Bolena,
siccome diremo fra poco. Conviene ancora accennare per concatenazion
della storia, che continuò la guerra in Piccardia fra i Franzesi e gli
Spagnuoli. Cadde in pensiero al signor di Termes, comandante di Cales
pel re di Francia, di occupar Gravelinga, per notizie avute che era
sprovveduta. Con un corpo dunque di dieci mila fanti e di due mila
cavalli prima s'impadronì di Berges, picciola terra, dove nondimeno
fu fatto un gran bottino. Poscia si presentò sotto Doncherche, e
in quattro giorni vi mise dentro il piede, lasciando la briglia ai
soldati, cadaun de' quali divenne ricco in quel sacco. Avvicinossi poi
Termes a Gravelinga; quando eccoti comparire il _conte d'Agamonte_,
spedito da _Manuel-Filiberto duca_ di Savoia e governator dei Paesi
Bassi, con un corpo di gente superiore ai Franzesi. Era di luglio, e si
venne ad un fatto d'armi, in cui talmente furono sconfitti i Franzesi,
che la maggior parte vi rimasero trucidati o prigioni. Fra gli ultimi
si contò lo stesso Termes con altri nobili di sua nazione. Questa
vittoria, e l'avere gli Spagnuoli ricuperato Doncherche, con istrage
del presidio franzese, rendè più docile _Arrigo II re_ di Francia
ad ascoltar proposizioni di pace. Se ne trattò lungamente, e ne era
ansiosissimo il re di Spagna _Filippo II_, per le mutazioni che già
prevedeva dell'Inghilterra. Ma perchè maniera non appariva di poterla
conchiudere, nel dì 17 d'ottobre si fece una tregua e sospension
d'armi, che poi fu promulgata per tutto il gennaio dell'anno seguente.
Ribellossi in quest'anno il popolo del Finale ad _Alfonso marchese_ del
Carretto suo signore, pretendendo ch'egli tirannicamente li governasse.
Vi accorsero tosto i Genovesi, che forse segretamente aveano eccitato
lo stesso incendio, e fecero depositare in mano di _Andrea Doria_
quel marchesato. Riuscì poi loro d'indurre esso marchese a certe
convenzioni; ma pentito poi egli del concordato, e pretendendolo nullo,
introdusse la causa nel consiglio imperiale antico siccome accenneremo
all'anno 1561.




    Anno di CRISTO MDLIX. Indizione II.

    PAOLO IV papa 5.
    PIO IV papa 1.
    FERDINANDO I imperadore 2.


Potentissimo era in Inghilterra il partito de' cattolici, ed
_Elisabetta_, per salire sul trono, avea incontrate delle difficoltà,
ed altre ne prevedeva a dovervisi mantenere, perchè il re di Francia
_Arrigo II_ sosteneva i diritti di _Maria Stuarda_ sua nuora, e il re
di Spagna _Filippo II_ vi aveva anch'egli non pochi interessi, con aver
fatto proporre indarno l'accasamento di essa Elisabetta col _duca di
Savoia_. Però la scaltra principessa, affine di assodarsi nel dominio,
non tardò di ricorrere all'autorità di _papa Paolo IV_, esibendogli
ubbidienza per mezzo di Edoardo Carno, ambasciatore in Roma della
_regina Maria_a sua sorella defunta. La risposta del papa fu alta, con
dire che il regno d'Inghilterra era feudo della Chiesa romana, e che
Elisabetta per essere spuria, e trovarsi altri legittimi pretendenti
a quel regno, non avea senza l'assenso della Sede apostolica dovuto
assumere quel governo. Pertanto, che ella si rimettesse all'arbitrio
del sommo pontefice, il quale da buon padre avrebbe fatto giustizia.
Fu cagione questa dura ed inaspettata risposta che Elisabetta,
considerando qual pericolo a lei soprastasse in aderendo al papa, si
precipitasse nel partito degli eretici, stabilisse in Inghilterra
lo scisma della Chiesa cattolica, e si desse poi a perseguitare
i seguaci della Chiesa romana. Però non c'è volta che io rifletta
a questo lagrimevole avvenimento, che non mi senta venir freddo,
sembrandomi pure, siccome ad altri sembrò, che se allora nella cattedra
di San Pietro fosse seduto un pontefice più prudente, più discreto,
più amorevole, da cui si fosse accolta con buon cuore l'offerta
d'Elisabetta, come portava il bisogno della religione, al cui solo
vantaggio dovea mirare un pontefice romano, senza entrare in dispute
degli altrui o de' proprii terreni diritti, si sarebbe verisimilmente
conservata la fede cattolica fra gl'Inglesi, nè avrebbe la vera Chiesa
di Dio perduto un sì florido regno. Quello certamente non era il tempo
da sfoderar pretensioni rancide, e da voler fare il distributore di
regni, perchè troppa mutazione era seguita per conto dell'autorità
esercitata ne' secoli addietro dai romani pontefici, e massimamente
dappoichè Elisabetta avea, dal consenso de' popoli, ricevuta quella
corona. E si ha un bel dire che quella principessa si finse cattolica
in addietro, e portò seco l'eresia sul trono. Per cattolica a buon
conto ella si facea credere, e tale forse la credette la regina Maria,
che più degli altri era obbligata a saperlo; e la stessa Elisabetta
si fece coronare da un vescovo cattolico, e non da' luterani o
calvinisti, e sul principio professò la religion cattolica. In ogni
caso, quand'anche ella avesse dipoi volte le spalle al cattolicismo,
se il papa sulle prime avesse fatto il possibile per guadagnarla, e
trattenerla dal gittarsi in braccio ai nemici della Chiesa romana,
si sarebbe rovesciata tutta sopra di lei la colpa, e non già sopra
un pontefice che dal canto suo nulla avesse tralasciato per salvarla
da sì deplorabil eccesso. Ma il male è fatto, e noi non abbiamo che
da adorare i sempre giusti giudizii di Dio, ancorchè non ne sappiamo
intendere le occulte cifre.

Nel gennaio del presente anno fece papa Paolo una gagliarda
risoluzione, per cui si acquistò gran credito presso tutti i saggi. Per
tanto tempo in addietro niuno avea osato di parlargli francamente in
male de' suoi nipoti, nè di scoprirgli la lor prepotenza, e gl'inganni
da loro usati colla santità sua, che certamente furono creduti non
pochi. S'ha da eccettuare il _duca di Guisa_ che prima di partirsi
da Roma gliene avea fatto un bel ritratto, ma nulla giovò. Volendo
un altro dì il _cardinal Pacieco_ scusare un fallo del _cardinal
del Monte_, il papa, alzando la voce, gridò: _Riforma, riforma_. Al
che rispose il Pacieco: _Molto bene riforma, padre santo; ma questa
dovrebbe cominciare da noi_. Tacque il pontefice, e riflettendo su
quel _noi_, si avvisò ch'egli avesse voluto ferire i nipoti suoi;
ma non per questo ne profittò. Credesi che l'ultima mano venisse
dall'ambasciator di Firenze, che, interrogato dal papa perchè sì di
rado venisse all'udienza, francamente rispose, provenir ciò dai suoi
nipoti, che gli serravano la porta in faccia, se prima non ispiegava
loro le commissioni del principe suo. Ossia per questo, oppure che
fosse messa nel breviario del papa una polizza indicante più d'un
misfatto dei Caraffi; certo è che finalmente aprì gli occhi il deluso
pontefice, e, dopo essersi informato di tutto, nel pubblico concistoro
deplorò gli scandali avvenuti per colpa d'essi nipoti senza conoscenza
e consenso suo; privò il _cardinale_ della legazion di Bologna, del
generalato il _conte di Montorio_, e il _marchese di Montebello_ d'ogni
suo grado; e licenziatili tutti colle lor famiglie da Roma, li mandò
a' confini, chi in un luogo e chi in un altro. Quindi rimosse dal
governo tutti coloro che dipendevano da essi suoi nipoti, e diede buon
sesto non meno alla corte che agli uffizii, istituendo specialmente
una congregazione che fu appellata del buon governo. Elesse ancora
_Camillo Orsino_ per soprintendente agli affari, personaggio di gran
vaglia e prudenza, con cui comunicando i cardinali quanto occorreva, da
lì innanzi il governo prese un ben regolato sistema. Meritò senza fallo
gran lode, come eroico, questo atto del papa, perchè se non rimediava
ai mali già fatti, gl'impediva almeno per l'avvenire. Tuttavia nulla
questo servì per mitigar l'odio che gli portava il popolo, il quale,
interpretando in male il bene, spacciava cacciati dal papa unicamente
i nipoti per iscusar sè stesso dei disordini passati, quasi che a
lui non fosse stato notissimo il principio e progresso delle passate
guerre, e non si fosse egli tanto interessato per ingrandire i nipoti,
trattando poi con tale altura i cardinali, che niuno ardiva mai di
contraddirgli. Aggiugnevano inoltre che s'egli conosceva e detestava
tanti loro delitti, avrebbe anche dovuto più rigorosamente gastigarli.
Per conto poi dell'odio de' Romani, questo nasceva dalle molte gravezze
loro imposte ed aspramente riscosse, e molto più dall'incredibil
rigore che lo zelante pontefice professava contra di chiunque o era
o veniva sospettato reo d'eresia fra i cattolici. A questo fine fu
egli il primo che ispirasse a _papa Paolo III_ d'istituire in Roma
il tribunale dell'inquisizione, e il primo ancora che in essa città
facesse fabbricar le carceri di esso tribunale, con eleggere alcuni
cardinali che conoscessero le cause di eresia. Perciò poco si stette
a veder piene di gente quelle prigioni. Dappertutto erano spie,
facili le accuse, e bastavano i sospetti, perchè si venisse alla
cattura. Nè ardiva alcuno di parlare di quel soverchio rigore, nè
di raccomandare, per paura d'essere preso per fautore d'eretici. Gli
stessi porporati tremavano per l'esempio del _cardinal Morone_. Tanto
più ancora crebbero i lamenti, perchè da quel tribunale si cominciò a
procedere anche per inquisizione contro delitti non pertinenti alla
religione, e soliti a decidersi dai giudici ordinarii, bastando le
accuse segrete. Questa novità mise di mal umore il popolo di Roma, non
avvezzo a tanta severità, parendo loro che in tutto questo apparisse
soverchia indiscretezza, e niuno, per innocente che fosse, potesse
tenersi sicuro. Pubblicò inoltre il pontefice in questo anno, a dì 15
di febbraio, una fulminante bolla contra de' cattolici che cadessero in
eresia, confermando le pene già imposte da altri, colla giunta d'altre
maggiori, stendendole a qualsivoglia grado di persone, e neppure
esentando gli stessi sommi pontefici: punto che, ben esaminato, può
cagionar del ribrezzo, se non anche dell'orrore. Per altro, negar non
si può ch'erano in questi tempi in gran voga l'eresie oltramontane, e
serpeggiavano per tutte le provincie cattoliche, di modo che la stessa
Italia non fu interamente intatta da quel veleno. Il perchè ai pastori
della Chiesa conveniva di star più che mai all'erta, e di adoperar del
rigore, il quale allora è solamente biasimevole che passa in eccesso.

Trattavasi alla gagliarda di pace oltramonti, e primieramente _Arrigo
II re di Francia_ dal canto suo, e _Maria Stuarda regina_ di Scozia,
moglie di _Francesco delfino_ di Francia, la conchiusero nel dì 2 di
aprile con _Elisabetta_, riconosciuta da essi per regina d'Inghilterra,
facendo per bene de' loro Stati ciò che il pontefice non avea saputo
fare per bene della religione. Le particolarità di tal concordia
si possono leggere negli strumenti rapportati dal Du-Mont[463].
Nel susseguente dì 3 d'aprile fu medesimamente stipulata la pace
fra esso _re di Francia_ e _Filippo II re_ di Spagna, per cui seguì
il matrimonio di _Elisabetta_ figlia del re Cristianissimo col re
Cattolico, e l'altro di _Margherita_ sorella del re Arrigo suddetto
con _Emmanuel Filiberto duca_ di Savoia. Detestarono i Franzesi una tal
pace, tenendola per vergognosa e pregiudiziale ai diritti della corona.
Vantaggiosa, per lo contrario, riuscì al duca di Savoia; se non che
quei gran politici d'allora aveano per uso di lasciar nelle concordie
sempre qualche coda e seme di discordia. Cioè fu bene accordata le
restituzion pacifica ad esso duca della Savoia, del Piemonte e di
tutti gli altri suoi Stati, ma con volere il re di Francia ritenere per
tre anni avvenire il possesso di Torino, Chieri, Pinerolo, Civasco e
Villanuova di Asti, affinchè si ventilassero in quel mentre i diritti
pretesi dal re per _Luigia_ avola sua: il che era un accordar colle
parole e negar coi fatti la restituzione intera di quegli Stati. E
forse confidavano i Franzesi di trovare ragioni o pretesti per non
restituire neppur dopo quel tempo le piazze suddette. Aveano anche
promessa i medesimi agl'Inglesi la restituzion di Cales fra otto
anni, eppure in lor cuore pensavano di ritener per sempre quella
città. Per altro al duca fu dato il libero possesso e dominio della
Savoia e dei restanti luoghi del Piemonte. Profittò parimente d'essa
pace _Cosimo duca_ di Firenze; perciocchè in vigor della medesima i
Franzesi rinunziarono alla protezion de' Sanesi fuorusciti dalla lor
patria ed abitanti in Montalcino, e a tutti i luoghi da lor posseduti
in quella contrada, e se n'andarono con Dio. Abbandonati in tal guisa
que' Sanesi, e trovandosi impotenti a cozzar colle forze del duca di
Firenze, a lui infine si sottomisero: con che tutte le dipendenze di
Siena vennero in potere di lui, eccettochè i porti della Maremma, che
il re di Spagna dianzi avea riservati alla sua corona. Sul fine poi
d'agosto il re Filippo, dopo avere restituita la quiete ai Fiamminghi,
e lasciato il governo di que' paesi a _Margherita duchessa di Parma_ e
sorella sua, andò ad imbarcarsi, e con una numerosa flotta di vascelli
se ne ritornò in Ispagoa.

Alla pace suddetta con segni immensi di giubilo fecero plauso tutti
i popoli cristiani; ma da Parigi specialmente si lasciò la briglia
all'allegria per li due matrimonii suddetti della figlia e sorella del
re _Arrigo II_. Fra le altre solenni feste il re stesso accompagnato da
_donno Alfonso d'Este_, principe ereditario di Ferrara, da _Francesco
duca di Lorena_ e da _Iacopo duca di Nemours_ volle per tre giorni
mantenere una giostra, esercizio cavalleresco, di cui egli sommamente
si dilettava. Ne' due primi giorni riportò egli il premio della
vittoria, e nel terzo avea fatto lo stesso; quando, non per anche sazio
di rompere lancie, forzò il capitan delle sue guardie, chiamato Orges,
oppure Gabriello signor di Mongomery Scozzese, a correre contra di
lui. Ruppesi l'asta dello Scozzese in varie schegge; e siccome il re al
dispetto delle preghiere dei suoi più cari non avea voluto allacciar la
visiera dell'elmetto, così avvenne che una di quelle scheggie andò a
conficcarsegli sopra l'occhio destro, con penetrare sino al cervello:
lagrimevole spettacolo, accaduto alla presenza di _Caterina de Medici
regina_ sua moglie, dei principi suoi figliuoli e di un gran teatro di
nobiltà. Dalla grave ferita nacque un interno apostema, per cui egli
tratto fu a morte nel dì 10 di luglio, con estremo cordoglio di tutti i
suoi popoli. A lui succedette nel regno _Francesco II_ suo primogenito,
in età allora di sedici anni: età non per anche abile al governo,
nè a tenere in freno l'ambizione de' grandi, nè a reprimere l'ardire
dell'eresia calviniana, che già avea cominciato a prendere gran piede
in quelle parti. Però sotto di lui ebbe principio la civile discordia,
madre di tante guerre che per assaissimi anni dipoi lacerarono quel
nobilissimo regno, e diedero fomento all'eresia che sempre più si
dilatò.

Anche in Italia venne a morte nel presente anno _papa Paolo IV_. Era
egli pervenuto all'età di ottantaquattro anni, colla mente nondimeno
sempre vegeta e sempre applicata al governo. Ma si cominciò ad unire
colla decrepitezza la idropisia. Durava in lui un continuo affanno per
le iniquità commesse dai suoi nipoti non meno in Roma, che per tutto
lo Stato della Chiesa, e che di mano in mano egli andava intendendo
per li ricorsi di chiunque era stato offeso, giacchè si era aperta la
porta alle doglianze di ognuno. Avviso infine gli giunse che il _conte
di Montorio_, il quale tuttavia si facea chiamare duca di Palliano, e
stava relegato a Gallese, avea fatto uccidere la duchessa sua moglie
gravida, per sospetti d'indecente commercio d'essa con Martino Capece,
ancorchè questi, o pugnalato, o fatto morir nel tormento della corda,
ed ella parimente, protestassero la loro innocenza, ed appellassero al
tribunale di Dio. Risaputa questa crudeltà dall'infermo pontefice, fu
creduto che accelerasse la, per altro vicina, morte. Ma il cardinal
Pallavicino, che cita il processo, ci fa sapere succeduta l'uccision
della moglie nella sede vacante. Morì egli nel dì 18 d'agosto
(l'iscrizione posta al sepolcro suo il fa morto nel dì 15 di esso
mese, contro la testimonianza degli autori contemporanei), lasciando la
memoria sua non già in desiderio, ma in abborrimento pel suo governo, a
cui la gente dava il nome di tirannico. Abbiamo la vita di lui scritta
dai padri Antonio Caracciolo, Silos, Castaldi, Oldoino, per tacer
d'altri, che ci rappresentarono in profilo il di lui volto, con farci
vedere tutto il bello de' suoi pregi dall'una parte, e lasciando ascoso
il difettoso dall'altra. Con pennello più giusto formarono il di lui
ritratto Onofrio Panvinio, Mambrino Roseo e il cardinal Pallavicino,
a' quali rimetto il lettore. A me basterà di dire che non mancarono
belle dotti e virtù a questo sì religioso e zelante pontefice, ma
ch'esse rimasero offuscate dal troppo odio ch'egli portò agli Spagnuoli
e all'augusta casa d'Austria, e dal troppo amore verso de' proprii
nipoti. Il suo gran fuoco congiunto con un'alta stima di sè medesimo
non gli lasciavano quasi mai cogliere il punto di mezzo fra il difetto
e l'eccesso; e però anche nelle belle azioni di lui si desiderò sovente
la moderazione, si trovò soverchio il rigore, dal quale si scostarono
dipoi i saggi suoi successori, conoscendo che la troppa severità
rende odiosa la stessa religione, e che, all'incontro, le fa decoro la
clemenza, adoperata a luogo e tempo.

Qual fosse intanto l'animo del popolo romano verso di questo pontefice,
poco si stette a conoscerlo. Era egli tuttavia in vita, ma vita
ridotta agli estremi, quando esso popolo si mosse a furore, attizzato
anche da alcuni grandi che maggiormente si teneano per offesi dal
papa. Corsero costoro alle carceri pubbliche, ne trassero i prigioni,
che erano da quattrocento. Data indi volta a Ripetta, dove era il
palazzo della sacra inquisizione, e, rimesso in libertà chiunque ivi
si trovava detenuto prigione (e moltissimi ve n'erano da lunghissimo
tempo neppure esaminati), bruciarono tutti i processi, e in ultimo
una parte del palazzo stesso. Dio preservò in quella congiuntura
il _cardinal Alessandrino Ghislieri_, capo d'essa inquisizione, per
farne poi un pontefice degno d'essere onorato sui sacri altari. Se non
accorrevano _Marcantonio Colonna_ e _Giuliano Cesarini_ al convento
dei domenicani alla Minerva, e non fermavano la pazza furia del popolo
sdegnato contro di que' religiosi, anch'esso verisimilmente soggiaceva
a gravissimi insulti. Quindi passò quel torrente al Campidoglio, dove
restò atterrata e rotta la statua eretta ivi in onor del pontefice,
e ne fu strascinato il capo per la città. Ma quel che vieppiù diede a
divedere il pubblico odio, fu un bando pubblicato dallo stesso senato
romano, che si dovessero cancellare ed abbattere tutte le memorie
dei Caraffeschi: il che in poche ore fu eseguito. Dodici giorni dopo
la morte del papa, restò calmato ogni movimento del popolo per cura
de' cardinali e dei nobili più saggi. Marcantonio Colonna in tal
congiuntura ricuperò Palliano, e Gian-Francesco da Bagno tentò di
riavere il suo marchesato di Montebello. Terminate le esequie del
defunto pontefice, e pacificata Roma, nel dì 5 di settembre si chiusero
in conclave i cardinali, dando principio alle lor battaglie per
l'elezione di un altro. Nobil risoluzione fatta da loro, e autenticata
da giuramento, fu quella con cui s'obbligò chiunque riuscisse papa
di riaprire il concilio generale, e di levar dalla Chiesa gli abusi
e le corruttele introdotte dalla negligenza o malvagità de' secoli
barbarici: al che con tutto il suo zelo s'era poco applicato il
precedente pontefice. Durarono le dispute de' porporati sino alla
notte precedente il santo giorno del Natale del Signore, in cui restò
concordemente eletto _Giovanni Angelo de Medici_, cardinale di Santa
Prisca, il qual prese il nome di _Pio IV_. Di lui parleremo all'anno
seguente. Venne a morte ancora in quest'anno a' dì 3 di ottobre _Ercole
II duca_ di Ferrara, le cui virtù e gloriose azioni furono da me
accennate nelle Antichità Estensi[464]. Trovavasi allora alla corte del
re di Francia _don Alfonso_ primogenito suo, e non sì tosto ebbe intesa
la morte del padre, che preso congedo dal _re Francesco II_, andò ad
imbarcarsi a Marsiglia, e, giunto a Livorno, passò dipoi a Ferrara,
dove nel dì 26 di novembre fece la sua solenne entrata fra le giulive
acclamazioni del popolo suo. Finì inoltre i suoi giorni nel dì 17 di
agosto _Lorenzo de' Priuli_ doge di Venezia, a cui nel dì primo di
settembre fu sostituito _Girolamo de' Priuli_ suo fratello.


NOTE:

[463] Du-Mont, Corps Diplomat.




    Anno di CRISTO MDLX. Indizione III.

    PIO IV papa 2.
    FERDINANDO I imperadore 3.


Aveano abbastanza imparato i cardinali che pensioni portasse seco il
collocare nella cattedra di San Pietro de' cervelli bizzarri e delle
teste troppo calde; e però aveano cercato nell'ultimo conclave di dare
alla Chiesa di Dio un pontefice di natura mansueta, e dotato d'una
placida e benigna saviezza. Per tale fu riconosciuto il cardinal de
Medici, divenuto _Pio IV_, personaggio esperto degli affari del mondo,
amante de' letterati e, di tutte le persone di merito, limosiniere e
d'altri bei pregi ornato. Era egli di nazion Milanese, di famiglia
onorata, ma non cospicua. I suoi studii e le sue virtù l'aveano
condotto a poco a poco alle prime dignità, e a ciò contribuì ancora
il gran credito in cui era salito suo fratello, cioè _Gian-Giacomo de
Medici_ marchese di Marignano, giunto ad essere, siccome abbiam veduto,
uno de' più valorosi condottieri d'armi in Italia. Diede egli principio
al lodevolissimo suo pontificato coll'annullare, col correggere o
mitigare varii decreti ed atti del precedente inesorabile e rigido
papa. Avea fin qui il pontefice _Paolo IV_ ostinatamente, e non
senza scandalo, ricusato di riconoscere per imperadore _Ferdinando I_
Austriaco, e di ricevere i suoi ministri in tale qualità. Fu sollecito
_Pio IV_ ad ammettere il suo ambasciatore, e a ristabilire la buona
armonia fra la santa Sede e l'Augusto monarca. Alle preghiere ancora
de' cardinali perdonò al popolo romano il trascorso della passata
sedizione, purchè si rifacessero i danni. Nel dì 31 di gennaio fece
la promozione di tre cardinali, cioè di _Gian-Antonio Serbellone_
suo parente, perchè di tal famiglia fu la madre sua; di _Giovanni de
Medici_ figlio di _Cosimo duca di Firenze_; e di _Carlo_ della nobil
casa de' conti _Borromei_, figlio del conte Giberto e di Margherita sua
sorella, che giovinetto camminava già a gran passi alla santità. Per
due continui anni avea penato nelle carceri _Giovanni cardinal Morone_,
uno de' più insigni porporati d'allora, per sospetti d'eresia, ch'erano
troppo alla moda in quei tempi, perchè il solo disapprovare alcun de'
veri abusi dominanti allora nelle vie della pietà e della disciplina
ecclesiastica, bastava per far sospettare una persona zoppicante ancora
nella credenza dei dogmi, e per trarla alle prigioni, senza che poi
si pensasse da lì innanzi a strigar le lor cause, non per colpa del
_cardinal Ghislieri_ supremo inquisitore, ma per difetto di _papa Paolo
IV_, che non sapea mai credere innocente chiunque capitava in quelle
carceri. Restava dunque tuttavia acceso il processo formato contra del
Morone; ed egli non volendo grazia, ma severa giustizia, fece istanza
perchè fosse deciso nella causa sua. Ben ventilata questa dai più
incorrotti cardinali (fra i quali lo stesso Ghislieri, che fu poi Pio
V), emanò decreto, con dichiarare nullo, iniquo ed ingiusto il processo
suddetto, e con assolvere pienamente come innocente il Morone. Pari
giustizia fu fatta ad altri non processati sotto il defunto pontefice,
e specialmente ad _Egidio Foscherari_ dell'ordine de' Predicatori,
vescovo di Modena e teologo dottissimo di questi tempi, a cui del
pari avea papa Paolo fatta patire la prigionia di due anni a cagion
dell'amistà che passava fra il Morone e lui.

Atteso il naturale del novello pontefice, inclinante sempre alla
benignità e clemenza, niuno si sarebbe avvisato di vedere una severa
giustizia da lui cominciata nel presente anno e terminata nel seguente.
Brevemente in un fiato accennerò io questo fatto, per cui fu gran
dire allora in tutta la Cristianità. Nel dì 7 di giugno fece papa
Pio IV carcerare i _cardinali Carlo Caraffa_ ed _Alfonso Caraffa_, il
primo nipote e l'altro pronipote di Paolo IV. Similmente furono presi
_Giovanni Caraffa conte di Montorio_ appellato duca di Palliano, e
nipote del suddetto papa, e il conte di Alife e Leonardo di Cardine,
uccisori della moglie di esso duca. Furono fatti rigorosi processi
contro di loro, tanto per quell'omicidio, quanto per altre iniquità,
o vere o pretese, commesse dai due fratelli Caraffi nel tempo del
loro nepotismo, con varii inganni che si diceano da lor fatti al
pontefice zio, e gravissimi danni cagionati per la loro ambizione e
prepotenza a Roma e a tutto lo Stato ecclesiastico. Furono deputati
cardinali al processo dei due loro colleghi, e data al governatore
di Roma l'incombenza di formar quello del conte di Montorio e de'
suoi complici. Durò questa criminal procedura sino al dì 3 di marzo
dell'anno seguente, in cui si venne concistoro; e quivi fu letto il
processo intero contra del _cardinale Carlo Caraffa_: lettura che durò
ott'ore. Per lui interposero tutti i cardinali le lor preghiere; ma
senza poter impedire la sentenza di morte. Però nella notte seguente
fu esso cardinale strangolato in prigione; e nello stesso tempo nelle
carceri di Torredinona decapitato il _duca di Palliano_ col conte
di Alife e Leonardo di Cardine. Confessa il Panvinio d'aver inteso
dalla bocca del medesimo Pio IV ch'egli si lasciò trarre a questa
giustizia di malissima voglia, e che in tutta la vita sua non gli era
avvenuta mai cosa tanto disgustosa e lugubre, quanto quel giudizio;
con aggiugnere nondimeno d'aver egli creduto necessario che si desse ai
parenti dei futuri pontefici esempio, affinchè non si abusassero della
lor grazia ed autorità. Il giovane cardinale _Alfonso Caraffa_, siccome
innocente e dabbene, fu rimesso in libertà, e solamente condannato
a pagare cento mila scudi per un preteso risarcimento alla camera
apostolica; e tal pena fu anche dipoi mitigata. Ma in que' tempi la
gente accorta ben s'avvide che non dal genio clemente di papa Pio era
proceduta sì rigorosa giustizia contra dei Caraffeschi, ma sibbene
dai segreti gagliardi impulsi della corte di Spagna, a cui per varii
riguardi era molto tenuto lo stesso pontefice.

Il cardinal Pallavicino, che meglio degli altri pescò in questa
materia, fece conoscere a noi le arcane ruote di sì strepitoso
avvenimento. La politica più fina del simulare e dissimulare fu
osservata assai familiare in _Filippo II re_ di Spagna. Gli stava
sempre sul cuore quanto aveano operato i Caraffi contra di lui, e
l'essersi eglino vantati di volergli torre il regno di Napoli. Con
tutto ciò non lasciava di usar con loro delle grazie e finezze; e
in questi medesimi tempi decretò al cardinale e al fratello delle
ricompense pel perduto ducato di Palliano. Fu creduto da alcuni che
sul principio il papa, credendo il re ben affezionato ai Caraffi, per
quanto gliene diceva l'ambasciatore di Spagna, li favorisse anch'egli
alla corte di Madrid; e che, all'incontro il re, tenendo i Caraffi per
protetti dal papa, anch'egli s'inducesse a far loro delle grazie. Ma
ossia che tale inganno cessasse, o che sempre in Ispagna si lavorasse
di finzione; la verità si è che il re Cattolico segretamente maneggiò
la rovina loro, e con forza spinse il pontefice ad eseguir quello
che il mansueto animo d'esso papa non avrebbe mai fatto. Il bello poi
fu che sotto _papa Pio V_, creatura di _Paolo IV_, per le istanze di
Antonio marchese di Montebello e di Diomede Caraffi, l'uno fratello
e l'altro figlio dell'estinto duca di Palliano, fu riveduta questa
causa in Roma, e deciso che non meno il cardinal Carlo che esso duca
di Palliano erano stati iniquamente ed ingiustamente condannati; e per
prova di questo tagliata fu la testa ad Alessandro Pallentieri, stato
fabbricator del processo contra d'essi Caraffeschi, alla memoria de'
quali e de' loro eredi fu restituito l'onore e la buona fama. E così
vanno le vicende e peripezie umane, regolate dalle diverse passioni
degli uomini. Noi dobbiamo augurarci che sia esente da questi interni
mantici chi si mette a giudicar della vita, della roba e dell'onore
altrui; e che questi tali, ad imitazione di Dio, più inclinino alla
clemenza che al rigore, se pure il bene della repubblica non esige
altrimenti.

Al pontefice _Pio IV_ non restavano nipoti maschi legittimi di sua
famiglia, perchè il _marchese di Marignano_ suo fratello niun d'essi
avea lasciato; e sebben v'era un di lui figlio naturale, appellato
Camillo, il papa parea che non se ne prendesse gran cura. Rivolse
dunque il suo amore ai figli della sorella, cioè ai conti Borromei,
illustri e potenti signori, che da gran tempo possedevano Arona, ed
assaissime altre terre e castella sul lago Maggiore. Questi erano il
_conte Federigo_ e _Carlo_, da lui promosso alla sacra porpora. Avvezzi
i Romani a mirare quanto potesse il nepotismo ne' passati pontefici,
e come fosse divenuto, massimamente in questi ultimi tempi, quasi
il principale impiego de' successori di san Pietro l'innalzamento
de' parenti a' gradi principeschi; si aspettavano una simile scena
sotto Pio IV. Ma il buon pontefice, che intendeva meglio d'alcuni
suoi predecessori l'importante uffizio della sublime sua dignità,
si comportò con molta moderazione nell'amore de' suoi, e nulla operò
che fosse soggetto alla giusta censura dei saggi. Erasi molto prima
trattato il matrimonio di _Virginia_ figlia del _duca d'Urbino_
col suddetto conte Federigo, e questo si eseguì, con celebrarsi
suntuosissime nozze in Urbino e poscia in Roma: il che riuscì di
giubilo universale del popolo. Maritò ancora _Camilla Borromea_ sorella
di esso conte in _Cesare duca di Guastalla, Ariano_ e _Molfetta_,
figlio del fu don Ferrante Gonzaga, e un'altra in Fabrizio Gesualdo
figlio del conte di Conza; e con ciò si raddoppiarono le allegrezze
in Roma. Specialmente fece il pontefice comparire il suo amore verso
il _cardinale Carlo Borromeo_ suo nipote, a cui diede la carica di
segretario di Stato, e la legazion di Romagna e Bologna. Ma questo
nipote, ancorchè di soli ventitrè anni (tanta era la sua prudenza,
tanta l'illibatezza de' suoi costumi) non serviva che alla vera
gloria del pupa, perchè unicamente intento al bene della Chiesa e
del pubblico, e manteneva una scelta famiglia di persone raccomandate
dalla virtù e dalla letteratura; di maniera che col tempo fu chiamata
la di lui casa un seminario di cardinali e vescovi egregi. Però al
popolo romano, dopo essere stato in tanta malinconia e tremore sotto il
tetro governo di Paolo IV, parea d'essere rinato, trovandosi tutto in
feste sotto il dolce di Pio IV (a cui diceano che bene stava il nome
di Angelo), e regolato da sì discreti e saggi ministri. Delle premure
di questo buon pontefice per rimettere in piedi il da tanto tempo
interrotto concilio di Trento, parleremo all'anno seguente.

Compiè in quest'anno _Alfonso II duca_ di Ferrara il suo matrimonio
con _donna Lucrezia de Medici_ figlia del _duca Cosimo_; e questa
principessa con suntuoso accompagnamento di principi e nobili fece
l'entrata sua in Ferrara nel dì 17 di febbraio. Ma da quella città
nel giorno 2 di settembre fece partenza la _duchessa Renea_ figlia di
_Lodovico XII re di Francia_ e madre di esso duca Alfonso. E il motivo
fu, perch'ella da gran tempo infetta dell'eresia di Calvino, per quanto
si facesse e dicesse, non volle mai rimettersi sul buon cammino. Quale
ella andò, tale anco morì: del che ho io sufficientemente parlato nelle
Antichità Estensi. Era venuto di Fiandra nell'anno precedente _Emmanuel
Filiberto_ duca di Savoia, a rallegrar sè stesso e i suoi sudditi colla
visita degli Stati a lui restituiti da' Franzesi e Spagnuoli. Fu in
questi tempi ch'egli istituì in Mondovì un'università per le scienze,
dove chiamò de' più accreditati uomini dotti che s'avesse l'Italia.
Trovavasi questo principe sul fine di maggio in Villafranca, quando
Occhialì rinegato calabrese, e famoso corsaro d'Algeri, con una squadra
di galeotte, dopo aver saccheggiata Tagia e bruciata Roccabruna del
signor di Monaco, arrivò a Villafranca stessa, e mise le sue genti
a terra. Spedì tosto il duca a Nizza per aver soccorso, e intanto
animosamente uscito dalla terra co' suoi cortigiani con poco più di
trecento archibugieri inesperti, raccolti in quel subitaneo bisogno,
andò contra de' Barbari. Ma non sì tosto furono i suoi a fronte degli
Algerini superiori di gente, che, atterriti dal loro aspetto, e dagli
urli e gridi ne' quali proruppero, diedero a gambe. Si trovò il duca in
pericolo della vita, o di restar prigione; anzi v'ha chi scrive ch'egli
fu preso, ma che restò liberato da due suoi generosi gentiluomini, con
perdervi essi la loro vita. Certo è che il duca si salvò nella terra,
inseguito sino alle porte di essa da quegl'infedeli. Restarono uccisi
circa quaranta de' suoi soldati ed alcuni gentiluomini di sua corte, ed
altri fatti prigioni, per riscattare i quali gli convenne pagare dodici
mila scudi. Il temerario corsaro, prima di renderli, pretese la grazia
di poter inchinare la _duchessa_ figlia di _Francesco I re_ di Francia.
Bisognò accordargliela. Ma la duchessa, con comparire in sua vece la
sua dama d'onore, ebbe la soddisfazione di punire in tal maniera la
temerità di costui.

Portossi in quest'anno a Roma _Cosimo duca di Firenze_ colla _duchessa_
sua moglie, e fu magnificamente alloggiato nel palazzo pontifizio.
Oltre agli altri suoi affari, pei quali, e non per sola divozione,
imprese quel viaggio, ottenne dal sommo pontefice di poter fondare
un ordine militare di cavalieri sotto il nome di Santo Stefano, da
cui non sono esclusi i coniugati. Impetrò ancora che _Paolo Giordano
Orsino_ genero suo fosse creato duca di Bracciano. Giunse al fine de'
suoi giorni nel dì 25 di novembre in Genova _Andrea Doria_, celebre per
tante sue buone qualità e viaggi di mare. Poco gli mancava a compiere
l'anno novantesimoquarto di sua età. Prese la buona gente per un
presagio di questa perdita un turbine terribile di venti che alquanti
giorni prima recò un'infinità di mali a quelle riviere, portando via i
tetti, atterrando case e sradicando le più grosse quercie, con istrage
di molte persone e bestiami. Troncò eziandio l'indiscreta morte nel dì
5 di dicembre il filo della vita al giovinetto re di Francia _Francesco
II_, a cui succedette _Carlo IX_ suo fratello, ma in età troppo
tenera ed incapace di governo. Che diavolerie, che confusioni e guerre
suscitasse da lì innanzi in quel regno la crescente eresia di Calvino
e l'ambizion dei grandi, non appartiene all'assunto mio narrarlo.
Accennerò bensì, che, avendo il famoso corsaro Dragut tolta, alcuni
anni prima, ai cavalieri di Malta la città di Tripoli in Barberia,
ed occupata anche l'isola delle Gerbe, _Filippo II re_ di Spagna,
mosso dalle preghiere del gran mastro, e dal desiderio di togliere a'
Mori que' siti, siccome nidi ed asili della lor pirateria, fin l'anno
precedente avea raunata una potente flotta con legni e soldati presi
da Milano, Genova, Napoli e Sicilia. Ma questa da venti contrarii
trattenuta, non potè se non nel febbraio di quest'anno far vela verso
Barberia. Da molti autori si trova descritta quell'impresa, ma impresa
sommamente sfortunata o per la poco buona condotta de' capitani
cristiani, o per la contrarietà della stagione, o per la perniciosa
qualità di quel paese, mancante d'acqua buona e provveduto di cattiva.
Presero i cristiani le Gerbe, ma cotanto andarono temporeggiando, che
in soccorso de' Mori giunse la potente armata dei Turchi; al cui arrivo
atterriti e scompigliati i cristiani, non attesero che a salvarsi.
Vennero in potere de' Musulmani moltissime galee, migliaia di soldati
rimasero morti nelle navi, annegati o schiavi, e il forte delle Gerbe
fu forzato a rendersi: disavventure tutte che non poco afflissero
specialmente chi avea formate delle grandi speranze su quell'armamento
de' cristiani. Oltre a ciò avvenutisi i corsari algerini in tre galee
del duca di Firenze, ne costrinsero due a rompersi in Corsica, con
restar preda di quegl'infedeli.


NOTE:

[464] Antichità Estensi, P. II.




    Anno di CRISTO MDLXI. Indizione IV.

    PIO IV papa 3.
    FERDINANDO I imperadore 4.


Aveano le guerre de' precedenti anni fatto cessare il concilio generale
di Trento. Allorchè parea colla tregua dei principi cristiani tornato
il tempo di riaprirlo, _Paolo IV_ mostrò qualche velleità di accudire
a questo importantissimo affare, ma con volere esso concilio in Roma
nella chiesa lateranense: il che veniva a finire in non volerlo,
stante l'esigere i più de' principi cattolici un luogo libero e fuori
dello Stato ecclesiastico per quella sacra assemblea. Sopravvennero
poi le brighe d'esso papa Paolo con gli Spagnuoli, nè più si parlò,
vivente esso pontefice, di rimettere in piedi il concilio. Seriamente,
all'incontro, vi pensò, appena eletto papa, lo zelante _Pio IV_; e però
nel precedente anno si affaticò non poco, parte con efficaci lettere,
e parte per mezzo de' suoi ministri per riunir gli animi de' potentati
cattolici, affinchè concorressero coi lor prelati al compimento di
opera tanto necessaria alla Chiesa di Dio. Trovò egli concordi in
questo desiderio i principi, ma discordi nella determinazione del
luogo, proponendo essi altre città invece di Trento. Il papa sempre
insistendo di rinovare il concilio in quella città, dove era nato,
finalmente nel dì 29 di novembre dell'anno precedente con sua bolla
ne intimò il riaprimento in essa città di Trento, da farsi nel
solenne giorno di Pasqua del presente anno. Dopo aver dunque nel dì
26 di febbraio di quest'anno fatta la promozione al cardinalato di
alcuni degnissimi personaggi, e specialmente di _Stanislao Osio_ e
di _Girolamo Seripando_, nel dì 10 di marzo destinò cinque legati che
dovessero presiedere al consiglio. Ma perchè insorsero nuovi motivi di
ritardo, e con troppa lentezza comparivano a Trento i vescovi; però fu
necessario il differir sino all'anno seguente la prima sessione.

Più che mai continuarono i corsari africani ad insolentire contro
le marine d'Italia in quest'anno. Uscito da Tripoli Dragut colle
sue galeotte, avendo per ispia inteso che sette galee fabbricate in
Sicilia, e cariche di molte merci, aveano da passare a Napoli, si
mise in aguato a Lipari, e gli venne fatto di prenderle. Grosso fu il
bottino di robe e di persone fra le quali si contarono due vescovi
siciliani che andavano al concilio, e molti nobili, de' quali, chi
potè, con esorbitanti taglie si riscattò. Scorsero dipoi que' Barbari
per le riviere del mar Tirreno, lasciando dappertutto memorie della
lor crudeltà, e menando via gran quantità di schiavi cristiani. A
cagion di questi terribili insulti papa Pio IV, attento al bene de'
suoi sudditi, determinò di rifare in certa maniera la città Leonina,
acciocchè in caso di bisogno avessero i pontefici colla lor corte e
prelatura un luogo di salvezza. Cioè determinò di mettere Borgo in
fortezza, chiudendo in esso sito castello Sant'Angelo, la basilica
vaticana e il palazzo pontificio, con tanto spazio, che, in occasion
di difesa, vi si potessero formare squadroni di soldati colle loro
ritirate. Nel dì 8 di maggio andò lo stesso pontefice con solenne
accompagnamento di tutti i cardinali, prelati e nobiltà a mettere
la prima pietra con varie medaglie d'oro e d'argento. Avea dianzi
nel dì 19 d'aprile creato capitano generale della Chiesa il _conte
Federigo Borromeo_ suo nipote, affinchè secondo le occorrenze fosse
pronto alla difesa contro i nemici del nome cristiano. Nè ciò bastando
all'indefesso suo genio pel pubblico bene, ordinò che si riducessero
in miglior forma le fortificazioni de' porti di Civitavecchia e di
Ancona, sicchè potessero resistere alle violenze inaspettate de' Turchi
e de' corsari di Barberia, che ogni dì più diventavano rigogliosi,
ed accrescevano il numero delle lor vele. Attese ancora il buon papa
ad aggiugnere ornamenti alla per altro bellissima città di Roma, con
tirare una nobile strada da Montecavallo sino alle mura di Roma diritto
ad una porta, di belle fortezze fabbricata d'ordine suo, ed appellata
porta Pia. Rimodernò eziandio la porta del Popolo con bei travertini e
colonne; e nel palazzo vaticano e in Belvedere fece altre fabbriche, e
fra queste si contarono due gran conserve d'acque verso levante, e un
magnifico cortile con iscalinate da due bande ed ornamenti di singolar
bellezza, e un corridore e un fonte nel bosco d'esso Belvedere.
Fece anche finire di stucchi e pitture la bella sala cominciata da
_Paolo III_, appellata la sala dei re, ornando la loggia superiore
del palazzo con figure, e con farvi dipignere la cosmografia in bei
quadri. Sollecitò ancora la fabbrica del suntuoso tempio di San Pietro,
cominciata da _papa Giulio II_, e nella basilica lateranense fece far
sotto il tetto il soffitto, con parimente applicarsi a tirare in Roma
per via di condotti l'acqua di Salone, ossia l'acqua Vergine. Queste
erano le applicazioni del pontefice, che sommamente rallegravano il
popolo romano, non omettendo egli intanto ogni diligenza pel bene della
religione e della Chiesa.

Godevano in questi tempi gl'Italiani il saporito frutto della pace,
loro inviata da Dio dopo il flagello di tante desolatrici guerre.
Regnava specialmente l'allegria nella corte e città di Ferrara, dove
_Alfonso II duca_ nel dì 2 di marzo diede al suo popolo e alla copiosa
foresteria, che vi intervenne, un mirabil divertimento con un torneo sì
magnifico e d'invenzione sì rara, chiamato il Castello di Gorgoferusa,
ed onorato dalla presenza di _Guglielmo duca_ di Mantova, che riscosse
l'ammirazion d'ognuno. E perciocchè nella promozion suddetta, fatta
dal papa nel dì 26 di febbraio, anche a _don Luigi di Este_, fratello
del duca e vescovo di Ferrara, fu conferita la sacra porpora, si tenne
corte bandita per tre giorni in quella città, e poscia nel dì 27 di
marzo fu ivi dato anche un altro più suntuoso spettacolo, intitolato
il Monte di Feronia, a cui intervenne _Francesco de Medici_ principe
di Firenze. Sì vaghe furono le invenzioni di que' pubblici giuochi,
sì grande la magnificenza degli abiti, del corteggio, e tale la
copia degli strumenti musicali o guerrieri e delle macchine, e le
decorazioni del campo, che di sommo piacere e stupore restò presa tutta
la gran folla degli spettatori, e ne corse la fama per tutta Italia.
Veggonsi cotali feste descritte e date alle stampe. Ma si cangiò
presto l'allegria in duolo, perciocchè nel dì 21 d'aprile fu rapita
dalla morte _Lucrezia de Medici duchessa_ di Ferrara, figlia del _duca
Cosimo_. Nè molto si stette a vedere risorgere la lite di precedenza
fra essi duchi di Ferrara e di Firenze, la qual durò poi anni parecchi.
Era tornato, siccome dicemmo, a' suoi Stati _Emmanuel Filiberto duca_
di Savoia, e siccome si avvicinava il tempo che gli doveano essere
restituite dai Franzesi le città di Torino, Pinerolo, ed altre restate
in loro mani, fece istanza perchè esaminassero le pretensioni del re
Cristianissimo contro la casa di Savoia. Furono sopra ciò tenute varie
conferenze dai ministri dell'una e dell'altra corte tanto nell'anno
precedente, che nel presente, senza apparire che alcuna delle parti
cedesse. Misero ancora i Franzesi in campo la difficoltà di rendere
quelle piazze al duca, per non essere il re loro in età legittima;
e il parlamento di Parigi eccitava anch'esso dubbii maggiori. Seguì
poi, siccome diremo, lo scioglimento di queste controversie nell'anno
seguente. Ardeva intanto, per le discordie e guerre fra i cattolici
ed ugonotti, tutta la Francia, le cui sciagure chiunque brama di
intendere, ha da ricorrere agli storici particolari di quel regno,
e specialmente al nostro Davila. Riuscì quest'anno dannoso a Napoli
e Sicilia, non solo per le prede ivi fatte dai corsari africani, ma
ancora per varii tremuoti che atterrarono gran copia di fabbriche
colla morte di più centinaia di persone. Le istanze fatte al tribunale
cesareo da _Alfonso marchese del Carretto_ contra de' Genovesi, che gli
aveano occupato il marchesato del Finale, produssero una sentenza, per
cui furono essi condannati alla restituzion dello spoglio coi frutti,
danni e spese della lite. I Genovesi, che trovavano molto comodo ai
loro interessi il possesso del Finale, maltrattarono non solo il messo
che andò ad intimar loro quella sentenza, ma anche un feciale che fu
poi spedito dall'_Augusto Ferdinando_, per denunziar loro il bando
dell'Imperio, se senza dilazione non restituivano il marchesato, colla
piena esecuzion della sentenza. Ciò che ne avvenisse, si dirà all'anno
1563.




    Anno di CRISTO MDLXII. Indizione V.

    PIO IV papa 4.
    FERDINANDO I imperadore 5.


Rallegrossi la Chiesa di Dio nel presente anno, perchè nel dì 18 di
gennaio si riassunse in Trento il concilio generale, e si celebrò la
prima sessione, ossia la diecisettesima in riguardo alle altre degli
anni addietro. Contaronsi di quella sacra assemblea, oltre ai cinque
cardinali legati della santa Sede, due altri cardinali cioè quel di
_Lorena_ e il _Madruccio_, tre patriarchi, venticinque arcivescovi,
centosessanta vescovi, sette abbati, sette generali d'ordini religiosi,
e più di cento teologi, scelti dai regni del Cattolicismo. E dipoi
v'intervennero in varii tempi anche gli oratori dell'imperadore,
del re di Francia, Spagna, Portogallo, Ungheria e Boemia, Polonia,
Venezia, e d'altri duchi e principi. _Guglielmo duca_ di Mantova vi fu
nel principio in persona. Pertanto si continuarono quivi le sessioni
si per lo stabilimento dei dommi, che per la riforma della Chiesa.
Teneva questo grande affare non meno occupati i padri del concilio,
che lo stesso papa e tutta la corte romana; nè dimenticò il pontefice
d'invitare ad esso concilio anche i patriarchi e vescovi scismatici
dell'Oriente. Venne infatti circa il mese di maggio a Roma _Abdisù
patriarca_ de' Soriani, uomo assai dotto, che rendè ubbidienza al
romano pontefice, con accettare tutti i concilii generali venerati
dalla Chiesa romana, e i decreti del presente tridentino, e col
promettere di fare il possibile di trarre i suoi metropolitani e
vescovi all'unione colla Sede apostolica. Ma la comparsa di questo
patriarca finì, secondo il solito, in una pace di commedia fra la santa
romana Chiesa e gli scismatici soriani. Il povero patriarca, il quale
è da credere che parlasse di cuore, con assai regali e rifacimento
di quanto gli aveano tolto i Turchi nel venire a Roma, se ne tornò
contento in Soria; ma come prima continuarono que' cristiani a sostener
i loro errori e la separazione dalla Chiesa romana. Crescevano intanto
i guai della Francia per la detestabil ribellione e guerra mossa contro
il _re Carlo IX_ dagli eretici calvinisti, chiamati ugonotti; e con
ciò crebbe anche al re il bisogno di soccorsi. Non mancarono il papa
ed ancora il re di Spagna di mandarne, e specialmente esso re Cattolico
esibì al re cognato dodici mila fanti e tre mila cavalli; ma i Franzesi
non accettarono se non tre mila d'essi fanti ed altrettanti Italiani.
Grosse somme ancora di denaro furono inviate al re Cristianissimo
dai Veneziani e dai duchi di Ferrara e Firenze. A questi aiuti fu in
parte attribuita la insigne vittoria che verso il fine del presente
anno riportarono l'armi cattoliche contro degli ugonotti, benchè la
medesima costasse ben caro ai vincitori stessi. Fa qui lo storico
e vescovo Belcaire un epifonema, riconoscendo l'origine di tanti
mali dallo orgoglio degli eretici, dalla negligenza, dall'avarizia e
dai disordinati costumi dei precedenti pastori della Chiesa di Dio,
che aveano offuscata la vera pietà, e dato campo agli eresiarchi di
declamar cotanto contra di noi.

Queste calamità e necessità della Francia quelle furono che più d'ogni
altra ragione indussero il re Carlo e i suoi ministri a sacrificare
infine le lor pretensioni in favore di _Emmanuel Filiberto duca_
di Savoia. Dall'un canto abbisognavano del di lui aiuto; dall'altro
poteano temere ch'egli, perduta la pazienza, diventasse lor nemico,
ed accrescesse le forze ai congiurati contra della corona. Il perchè
si venne ad un accordo, per cui il re Cristianissimo convenne di
rilasciare al duca Torino, Civasco, Chieri e Villanuova di Asti; e che
il duca rilascerebbe al re possesso di Pinerolo, di Savigliano e della
Perosa, ed inoltre procurerebbe di somministrare in servigio di sua
maestà mille fanti e trecento cavalli pagati, con altri capitoli ch'io
tralascio. Fece quanto potè il maresciallo di Bordiglione per impedire,
o almeno per differire l'esecuzion di questo trattato ch'egli chiamava
troppo pregiudiziale al re, quasichè fortissime, anzi chiare ragioni
non assistessero il duca contra l'invasion de' suoi Stati fatta da'
Franzesi. Tuttavia nel dicembre di quest'anno si vide rimesso il duca
in possesso di Torino e degli altri suddetti luoghi: il che riuscì
d'inestimabil consolazione a quel principe e a' sudditi suoi. Un altro
avvenimento anche di maggior allegrezza per la real casa casa di Savoia
era stato l'avere la _duchessa Margherita_ nel dì 12 di gennaio di
quest'anno dato alla luce un principino, a cui fu posto il nome di
_Carlo Emmanuele_, unico frutto del loro matrimonio, tale nondimeno,
che noi a suo tempo il vedremo sorpassare la gloria di tutti i suoi
antenati. Non fu già favorevole il presente anno alla casa de Medici,
anzi al resto dell'Italia. Imperocchè, oltre ad una siccità inudita,
essendovi stati luoghi che per sette mesi non seppero cosa fosse
pioggia, il che produsse non lieve penuria de' viveri, nell'ottobre
e novembre cominciò a scorrere per Italia un malore di qualità
epidemiale, passando da una città nell'altra, con infermarsi la maggior
parte delle persone, e seguirne la morte d'assaissime per ogni città,
e massimamente in Napoli, dove intorno a venti mila persone cessarono
di vivere. La stessa febbre micidiale (a cui poi fu dato il nome del
Castrone) in altri tempi si è fatta sentire all'Italia, e a' nostri
di imperversò qui non poco, correndo l'anno 1730, andando anche allora
gradatamente di città in città.

Ora il _duca Cosimo_, che in tutte le guise si studiava di far
comparire la sua divozione ed attaccamento alla corona di Spagna,
mandò in quest'anno con pomposo accompagnamento _don Francesco_ suo
primogenito a Madrid, acciocchè ivi soggiornasse, e facesse la corte
a quel gran monarca. Ma eccoti nel novembre di quest'anno, per cagion
della suddetta, oppur d'altra maligna influenza, cader malato il
_cardinale Giovanni_ di età di diecinove anni, e _don Garzia_ di minore
età, amendue figliuoli del suddetto duca, e giovanetti di generosa
indole e di rara espettazione, e l'un dietro all'altro essere rapiti
dal mondo. Voce nondimeno comune allora fu, che, odiandosi fra loro
questi due fratelli, don Garzia in una caccia uccidesse il cardinale,
senza esser veduto da alcuno. Avvisatone Cosimo, fece segretamente
portare il cadavero in una stanza, e colà chiamò Garzia, immaginandolo
autore di quell'eccesso. Arrivato ch'egli fu, cominciò il sangue dello
estinto a bollire e ad uscir della ferita. Allora Cosimo, dando nelle
furie, presa la spada di Garzia, colle sue proprie mani l'uccise,
facendo poi correr voce che amendue fossero morti di malattia. Se
questa sia verità o bugia, nol so io dire. Ben so, che trafitta dalla
perdita di così cari germogli, _donna Leonora di Toledo_ lor madre,
e soccombendo al dolore, anch'ella terminò fra poco i suoi giorni:
donna che col suo consiglio e giudizio avea, per comun sentimento,
contribuito non poco alla felicità del marito. Ebbe bisogno Cosimo
della sua virtù per poter resistere all'urto di siffatte traversie; e
il pontefice _Pio IV_, per consolarlo, creò poscia cardinale nel giorno
6 di gennaio dell'anno seguente, _Ferdinando_ altro di lui figliuolo,
tutto che appena giunto alla età di quattordici anni. Ma non andò senza
affanni lo stesso pontefice nell'anno presente. Grande era l'amore
ch'egli portava a due suoi nipoti Borromei, cioè al _conte Federigo_
e al _cardinal Carlo_, e sel meritavano essi per le loro virtù. Ad
istanza del re Cattolico, avea il papa restituito a _Marcantonio
Colonna_ tutte le terre a lui tolte dal pontefice predecessore, e in
tale occasione data in moglie al figlio di Colonna una sorella dei
suddetto conte Federigo. All'incontro, il re, per non lasciarsi vincere
in generosità, avea donato al conte Federigo il marchesato ossia
ducato d'Oira nel regno di Napoli, ricaduto alla corte, con assegnargli
anche una pensione annua di alcune migliaia di scudi sopra la gabella
della seta di Calabria, con altre promesse; e similmente un'altra
pensione di dodici mila scudi al cardinal Carlo di lui fratello sopra
l'arcivescovato di Toledo. Ma preso nel novembre esso conte Federigo
da quella infermità che dicemmo diffusa per l'Italia, terminò la
carriera del viver suo con molto dolore del papa, che vide sfasciati
in un momento i suoi disegni dalla volubilità delle cose umane. Servì
la perdita del giovane fratello al cardinal Carlo per maggiormente
mettersi nella via de' santi. Attese in quest'anno l'_imperador
Ferdinando_ a stabilire il figlio _Massimiliano_ nella succession de'
regni e della dignità sua. Il fece coronare re di Boemia, e poscia
nella dieta degli elettori in Francoforte ottenne che fosse nel dì
25 d'ottobre proclamato re de' Romani. La sua coronazione venne poi
solennizzata nel dì 30 di novembre, e fu anche nell'anno seguente a
lui conferita la corona del regno d'Ungheria. Erano intanto occupati
i pensieri di papa Pio IV dalla grand'opera del concilio di Trento,
che proseguiva con vigore, ma insieme con continui dibattimenti per le
precedenze degli ambasciatori spediti colà dai re e principi seguaci
della Chiesa cattolica. Con tutto ciò, non lasciava egli di accudire
a migliorare il governo di Roma, con avere specialmente in quest'anno
regolata la forma de' giudizii, affinchè non si tirassero troppo in
lungo le liti. Riformò ancora la corte, la sacra penitenzieria e i
notai della camera apostolica, e pubblicò anche una riforma intorno
al conclave. Erano restate guaste dall'antichità le celebri terme di
Diocleziano imperadore. Egli le convertì in una chiesa e monastero,
e ne diede il possesso ai monaci certosini. Ordinò ancora che i
titoli delle chiese e diaconie assegnati ai cardinali, giacchè per la
vecchiaia non meno, che per la negligenza dei precedenti porporati,
erano andati in rovina, si riparassero: cose tutte che renderono sempre
più glorioso il di lui pontificato.




    Anno di CRISTO MDLXIII. Indizione VI.

    PIO IV papa 5.
    FERDINANDO I imperadore 6.


Gran dispute e dissensioni, sì di precedenza che di riforma, occorsero
in quest'anno nel concilio di Trento, mosse in parte dall'oratore
spagnuolo, dai Franzesi e dagl'imperiali, che tennero in qualche
inazione que' padri. Colla pazienza nondimeno e colle buone maniere
dei cardinali legati tutto si andò superando. Ma nel dì 2 di marzo
restò conturbata tutta la sacra assemblea per la morte di _Ercole
cardinal Gonzaga_, a cui tenne dietro nel dì 17 dello stesso mese il
_cardinal Girolamo Seripando_. Erano amendue legati _a latere_ del
papa, e personaggi per la pietà, per la dottrina e per la prudenza di
un merito incomparabile. In luogo d'essi spedì il pontefice da Roma due
altri insigni porporati, cioè _Giovanni Morone_ Milanese, che vedemmo
sì maltrattato da papa Paolo IV, e _Bernardo Navagero_ Veneziano.
Continuarono anche dipoi i contrasti dalla parte de' Franzesi e
dell'imperadore. Pure col divino aiuto proseguì vigorosamente il
concilio, e più che mai si stesero decreti riguardanti il dogma
egualmente che la disciplina ecclesiastica. Per tanta dimora in Trento
erano per la maggior parte stanchi i padri. Intervennero allora altri
motivi, per li quali nel mese di novembre si cominciò a trattare di
terminar quella gran funzione: al che si trovarono ripugnanti gli
Spagnuoli. Ma, venuto avviso che sul fine di novembre era stato preso
il sommo pontefice da un pericoloso accidente, per cui si dubitava di
sua vita, tale scompiglio entrò per questo in quella sacra adunanza,
che l'ambasciatore del re Cattolico si diede per vinto, e consentì che
si proponesse il fine del concilio. Tornò il papa da lì a non molto a
goder buona sanità. Ora, dopo avere il consesso dei padri smaltiti con
indicibil diligenza varii punti di dogma e di riforma che restavano a
farsi, nella sessione ventesima quinta ebbe fine nel dì 4 di dicembre
il sacrosanto concilio di Trento: concilio a cui intervennero i più
dotti vescovi e teologi di tutti i regni cattolici, e che superò tutti
gli altri precedenti per l'ampia esposizione della dottrina della vera
Chiesa, e per la correzione e riforma di assaissimi punti spettanti
alla disciplina ecclesiastica. Tanti abusi che da lì innanzi cessarono,
tanta emendazione e mutazion di costumi nell'uno e nell'altro clero,
e il presente bell'aspetto della Chiesa di Dio tanto ne' pastori di
sublime grado che dell'ordine inferiore, troppo diverso da quello
in cui si trovava essa Chiesa allorchè Dio permise la nascita di
tante eresie nel Settentrione per gastigo nostro, e molto più per
gastigo di chi si ribellò alla religione dei suoi maggiori: tutto
questo lo dobbiamo riconoscere da quel benedetto concilio, che poi fu
solennemente confermato dal romano pontefice, ed accettato, almeno per
quello che appartiene ai dogmi, da tutta l'universalità dei cattolici.
Misericordia di Dio fu ancora, che in tal congiuntura sedesse nella
cattedra di San Pietro un pontefice di buona volontà, e che i grandi
affari della santa Sede fossero principalmente appoggiati alla mente
diritta, all'indefesso zelo e alla pietà singolare del _cardinal Carlo
Borromeo_, primo ministro della sacra corte, che a gloria di Dio e a
benefizio della repubblica cristiana trasse a fine quella memoranda
impresa. Fu egli anche il primo a dar buon esempio agli altri, con
severamente riformare la propria corte. Erano stati inviati ad esso
concilio anche i protestanti. Niun d'essi vi volle intervenire, perchè
avrebbero preteso di dare, e non già di ricevere la legge. Però prima
di quest'anno, e molto più dappoi, si scatenarono con varii libri
contra del concilio suddetto, vendicandosi in quella maniera che
poterono degli anatemi contro di lor proferiti. Ma è da sperare nella
clemenza di Dio che verrà un dì in cui si saneran queste piaghe. E
certamente questo ha da essere uno dei desiderii di chiunque, sia
cattolico, sia di altra credenza, purchè professi la santa religione di
Gesù Cristo, condannatrice degli scismi.

In quest'anno ancora grave danno risentirono le marine dell'Italia
dai corsari barbareschi, e specialmente quelle di Napoli. Dragut Rais,
fuggito dall'assedio di Orano, comparve colà con tutte le sue forze, e
gli riuscì di prendere sei legni cristiani che s'erano spiccati da quel
porto col carico di molta gente e merci. Ad uno d'essi il disperato
capitano Vincenzo di Pasquale Raguseo diede il fuoco, mandando in aria
e in acqua tutte le robe e famiglie che quivi si trovavano. Dragut
per tale risoluzione gli fece poi tagliare la testa. Era, dissi, stato
ne' giorni addietro assediato fieramente Orano dai Mori, al soccorso
della qual fortezza accorsero anche le galee di Napoli; e ben sapea
Dragut che Napoli si trovava allora senza galee da difesa. Il perchè
l'orgoglioso Barbaro giunse fin sotto Chiaia con isperanza di coglier
ivi la marchesa del Vasto, la quale per buona fortuna non vi si trovò,
e però solamente fece schiavi alquanti cristiani, che il vicerè da lì
a poco riscattò. Alle coste eziandio della Puglia, dell'Abbruzzo e del
Genovesato fecero questi masnadieri delle aspre visite. Grandi perciò
erano i lamenti dei popoli; ma niun provvedeva, eccettochè i cavalieri
di Malta, i quali sempre in corso recarono bensì non pochi danni alle
terre de' Turchi, ma senza sollievo di quelle de' cristiani. Dalle
civili guerre fu in quest'anno parimente lacerata la Francia, dove gli
inquieti e perfidi ugonotti fecero assassinare ed uccidere il valoroso
_duca di Guisa_, capo della parte dei cattolici. In Ispagna, giacchè
il _re Filippo II_ non poteva aver successione dalla nuova sua moglie,
sorella del re di Francia, ed era per altra parte malissimo contento
dell'unico suo figlio _don Carlo_, giovane di cervello torbido, egli
desiderò che _Massimiliano II re_ de' Romani suo cugino inviasse alla
corte di Madrid i di lui due figli _Ridolfo_ ed _Ernesto_ arciduchi,
acciocchè apprendessero i costumi degli Spagnuoli, e per ogni bisogno
potessero sostenere la casa d'Austria nella monarchia di Spagna.
Passarono questi due principi verso il fine dell'anno per Milano, e
andarono dipoi ad imbarcarsi a Nizza, con ricevere dappertutto distinti
onori.

Ad essa città di Milano tentò in questo anno il re Cattolico di fare un
regalo, col volere introdurre colà l'inquisizione all'uso di Spagna.
Contuttochè la maggior parte de' cardinali ripugnasse a tal novità,
pure il papa, a cui premeva di non disgustare un sì potente re, si
lasciò vincere, e condiscese a siffatta istanza. Esposta dal _duca
di Sessa_ governatore ai Milanesi la volontà reale, gran commozione
si svegliò nella nobiltà del pari che ne' popolari, assai informati
dell'odiatissimo rigore dell'inquisizion di Spagna, e come sotto colore
di punir le colpe di chi era miscredente nella fede, per altri delitti
ancora, o veri o pretesi, si facevano segrete giustizie o vendette a
piacimento del principe. Però tutti animosamente risposero d'essere
buoni cattolici, e non trovarsi fra loro Ebrei finti cristiani, come
in Ispagna; nè esservi motivo alcuno di mutar l'ordine già prescritto e
discreto di quel tribunale in Italia, e che perciò non comporterebbono
una sì esorbitante gravezza. Poco mancò che non si venisse ad una
sollevazione, e non si rinovasse la scena succeduta negli anni addietro
per questo medesimo tentativo in Napoli. Il saggio governatore,
veggendo gli animi sì mal disposti, calmò con buone parole il lor
movimento, e promise di scrivere in favore di essi al pontefice e
al re. Così fece egli, nè più si parlò di questo affare. Per simili
sospetti sorse ancora nell'anno seguente non lieve alterazione nel
popolo di Napoli, troppo alieno dall'ammettere anche la sola ordinaria
inquisizione che si pratica in tante città d'Italia per unico bene
della religione. Erasi da qualche tempo costituito capo di banditi
nella Calabria un certo Marco da Cotrone; e concorrendo a costui la
feccia di tutti i malviventi, arrivò la sua baldanza a prendere titolo
di re, onde era comunemente appellato il re Marcone. Infestava egli
tutte le strade, spogliava i passaggieri, metteva in contribuzione le
ville, vendeva anche i poveri cristiani ai corsari barbareschi. Spedì
il vicerè di Napoli contra di quegli assassini alcune compagnie di
Spagnuoli che vi rimasero o morti o prigioni. Fu d'uopo di inviarvi
dipoi circa due mila fanti e cavalli sotto il comando di Fabrizio
Pignatelli marchese di Cerchiero, la cui industria seppe sparpagliare
e poi ridurre a nulla quella ciurma di malandrini. Tornò in quest'anno
dalla corte di Madrid a Firenze _don Francesco_ primogenito del
_duca Cosimo_. Irritato l'_imperador Ferdinando_ dello sprezzo fin
qui mostrato dai Genovesi della sua sentenza nella causa del Finale,
pubblicò in quest'anno un duro decreto contra di quella repubblica,
la quale perciò ricorse al re di Spagna per placarlo. Durarono poi
le dissensioni de' Finalini, finchè nel 1571 il _duca d'Albuquerque_
governator di Milano, andò a mettere presidio spagnuolo nel Finale,
terra che fu poi nell'anno 1598 venduta dal _marchese Andrea Sforza_,
ultimo di quella linea, al _re Filippo II_, il cui successore _Filippo
III_ nell'anno 1619 ne ottenne l'investitura dall'_imperadore Mattias_.




    Anno di CRISTO MDLXIV. Indizione VII.

    PIO IV papa 6.
    MASSIMILIANO II imperad. 1.


Non tardò il pontefice _Pio IV_ a far conoscere il suo zelo per
l'esecuzione dei decreti del concilio di Trento. Gravissimi disordini
erano proceduti in addietro dall'assenza de' vescovi dalle loro
diocesi, e s'era anche disputato forte in esso concilio se la residenza
de' pastori fosse di gius divino, con riconoscerne almeno la somma
importanza. Molti di essi vescovi se ne stavano in Roma impiegati in
varii uffizii, ed assaissimi altri nelle corti dei principi, intenti ai
proprii vantaggi, e poco o nulla a quel delle lor chiese. Costrinse il
papa gli abitanti in Roma a tornarsene alle lor greggie; e chi avea più
d'un vescovato, fu obbligato a contentarsi d'un solo: dal che seguì una
gran mutazione in Roma. Cominciossi ancora a procedere con posatezza
nell'elezione de' vescovi, scegliendosi que' soli che aveano per sè
la raccomandazion de' buoni costumi e del sapere: tutte provvisioni
che riaccesero fra' popoli l'ardore della religione, e fecero a poco
a poco cessare la depravazion de' costumi non solo nel clero, ma
anche ne' secolari. Al che parimente non poco contribuirono colle
lor fatiche ed esempli i nuovi ordini religiosi dei Teatini, Gesuiti,
e la congregazion dello Oratorio di San Filippo Neri, che in questi
tempi cominciò a fiorire. E perciocchè nel concilio suddetto era stata
decretata l'erezion de' seminarii de' cherici, il pontefice ordinò la
fabbrica del seminario romano che riuscì ben riguardevole, e ne diede
poi la cura ai padri della compagnia di Gesù. Donò anche generosamente
alla repubblica di Venezia il palazzo di San Marco, già fabricato
in Roma da _papa Paolo II_. Ma una disgustosissima briga tormentò
in quest'anno esso pontefice; imperciocchè, nata nel precedente una
gravissima gara fra i ministri di Francia e Spagna a cagion della
precedenza, per cui anche nel concilio di Trento s'era caldamente
disputato, il papa non osava decidere, conoscendo inevitabil cosa che
la decisione si tirerebbe dietro la nimicizia di chi restava al di
sotto, laddove egli desiderava di star bene con tutti. Furono perciò
presi varii spedienti, ma niun d'essi piacendo alla corte di Francia,
anzi facendo il re Cristianissimo aspre doglianze e minaccie, papa Pio
al riflettere che in tempi tanto pericolosi, ne' quali avea tanta forza
ed anche fortuna in Francia il partito de' calvinisti, non conveniva
esacerbar quella corona: si dichiarò in favore dell'ambasciator
franzese. E tanto più prese animo a far questo passo, perchè l'aveano
prevenuto i Veneziani, e si dovea sperare che il piissimo animo di
_Filippo II_, considerate le circostanze presenti, troverebbe non
ingiusto il procedere della corte di Roma, siccome infatti avvenne.

Giunse in quest'anno a morte nel dì 25 di luglio dopo lunga malattia
_Ferdinando I imperatore_, principe sommamente pio, e lodatissimo per
le sue gloriose azioni. Ebbe per successore nella augustal dignità
_Massimiliano II_ suo figlio, già re de' Romani, d'Ungheria e Boemia,
a cui tosto con rompere la tregua precedente, mosse guerra il vaivoda
di Transilvania, assistito da' Turchi. Grande armamento di galee
e navi fatto fu nel presente anno per ordine del re Cattolico in
Napoli, Sicilia e Genova. Come una spina negli occhi stava ad esso re
il Pegnon, cioè il sasso di Velez, scoglio altissimo nelle coste di
Barberia, verso lo stretto di Gibilterra, su cui stando alla vedetta i
corsari africani, e scoprendo da lungi i legni cristiani che uscivano
de' porti di Spagna, o altrimenti veleggiavano pel Mediterraneo, erano
pronti colle loro fuste e galeotte per volare ad assalirli e predarli.
Dato fu il comando di quella flotta a _don Garzia di Toledo_, figlio
del fu vicerè di Napoli. Vi concorsero la galee di Malta, di Firenze,
di Savoia, di Portogallo, talchè l'armata arrivò ad ottantasette galee,
oltre a una gran quantità di legni da carico, galeotte ed altre vele
minori. Sul fine d'agosto giunse al suddetto Pegnone questo potente
sforzo de' cristiani, e in poco tempo s'insignorì di quel posto,
dove poi furono lasciati di presidio ottocento fanti. Fece nel mese
di giugno del presente anno una rara risoluzione _Cosimo duca di
Firenze_. Alcuni incomodi di sanità aveva egli patito, e però sì per
proprio sollievo, come per addestrare il principe _don Francesco_
suo primogenito al maneggio degli affari, cedette a lui il governo
degli Stati. Era allora il principe in età di ventiquattro anni, e la
prudenza ed attività sua l'aveano già fatto conoscere per abilissimo
a questo peso. Riservò a sè Cosimo il titolo e la dignità ducale, e
da lì innanzi si ridusse come ad una vita privata, prendendo diletto
delle ville e de' luoghi solitarii. Gran ribellione intanto bolliva in
Corsica, dove que' popoli si mostravano mal soddisfatti del governo de'
Genovesi, come ancora è avvenuto, e più strepitosamente, di nuovo a' dì
nostri. Capo dei ribelli era un Sampiero, uomo fiero di quella nazione,
il quale ancorchè avesse messo in rotta tre mila soldati genovesi
spediti contro di lui, pure perchè gli mancavano le forze da tentar
cose maggiori da per sè, fece almeno quanto potè per muovere qualche
principe che assumesse l'acquisto di quell'isola, ma senza trovarne
alcuno. Tanto innanzi andò quell'izza, che protestarono que' sollevati
di volersi piuttosto dare a' Turchi, che tornare all'ubbidienza
della repubblica di Genova: precipitoso consiglio che si è fatto
udire anche ne' tempi nostri. In mano d'essi Genovesi restavano le
principali fortezze, e riuscì loro di ripigliar Portovecchio coll'aiuto
dell'armata spagnuola che ritornava dalla conquista del Pegnone.




    Anno di CRISTO MDLXV. Indizione VIII.

    PIO IV papa 7.
    MASSIMILIANO II imperad. 2.


Avvenimento sopra modo strano parve l'essersi nel gennaio di quest'anno
scoperta una congiura contra del pontefice _Pio IV_, il quale mansueto
e clemente, non odio, ma amore cercava pur di riscuotere da ognuno; nè
certamente alcun danno o dispiacere avea recato a chi meditò di torre a
lui la vita. Fu essa cospirazione tramata da Benedetto Accolti, figlio
del fu _cardinale Accolti_, ed in essa concorsero il conte Antonio
Canossa, Taddeo Manfredi, il cavalier Pelliccioni, Prospero Pittorio
ed altri, tutti gente di mala vita, e gente fanatica, come dai fatti
apparve. Fu creduto che l'Accolti, coll'essere stato a Ginevra, avesse
ivi bevuto non solamente il veleno dell'empie opinioni, ma eziandio le
fantastiche immaginazioni ch'egli ebbe forza d'imprimere ne' complici
suoi. Cioè, diceva egli, che ucciso il presente papa, ne avea da venire
un altro divino, santo ed angelico, il quale sarebbe monarca di tutto
il mondo. E buon per costoro, perchè bel premio aveano da riportare
di sì orrido fatto. Al conte Antonio dovea toccare il dominio di
Pavia; quel di Cremona al Manfredi; al Pelliccioni quello della città
dell'Aquila; e così altre signorie agli altri. Per conoscere meglio
l'illusione e leggierezza delle lor teste, basterà sapere che si
prepararono al misfatto colla confession de' lor peccati, tacendo nulla
di meno l'empio sacrilegio ed omicidio che disegnavano di commettere.
Fissato il giorno, si presentò una mattina ai piedi del pontefice
l'Accolti col pugnale preparato all'impresa; ma sorpreso da timore,
nulla ne fece. Nata perciò lite fra i congiurati, il Pelliccioni, per
salvar la vita, andò a rivelare il già fatto concerto. Tutti furono
presi; e per quanto coi tormenti e colle lusinghe si procurasse di
trar loro di bocca chi gli avesse sedotti ed incitati a sì esecranda
azione, nulla si potè ricavarne, se non che l'Accolti sosteneva di
aver di ciò parlato cogli angeli, i quali certamente non doveano
essere di quei del paradiso. Furono costoro pubblicamente tormentati
per la città, e poi tolti dal mondo. L'Accolti, sempre ridendo fra
i tormenti, assai dimostrò che si trattava di gente che avea leso il
cervello, e forse meritava più la carità d'esser tenuta incatenata in
uno spedale, che il rigore di un capestro. Per assicurarsi non di meno
il papa da altri simili insulti, destinò al palazzo papale la guardia
di cento archibusieri. Confermò parimente l'ordine da lui fatto nel
1562, che non dovessero godere franchigia i palazzi dei cardinali, nè
degli ambasciatori de' principi, affinchè non servissero di rifugio
a' malviventi. Proibì poscia sotto varie pene ai nunzii pontifizii di
procacciarsi lettere di raccomandazione dai principi, o di valersi di
quelle che essi spontaneamente esibissero. Fece inoltre nel dì 11 di
marzo la promozione di molti cardinali, la maggior parte persone di
gran merito, e contossi fra esse _Ugo Boncompagno_ vescovo di Bologna,
che fu poi Gregorio XIII.

Gran terrore, massimamente all'Italia, diede in quest'anno il tuttavia
vivente e feroce sultano dei Turchi Solimano. Si rodeva egli da molto
tempo le dita per li continui insulti che faceano alle sue navi e terre
i cavalieri gerosolimitani di San Giovanni, chiamati gli Ospitalarii;
però venne alla determinazione di levar loro l'isola di Malta, da lui
chiamata nido dei corsari cristiani. Stupendo fu il suo armamento,
perchè giunse a ducentoquaranta vele, fra le quali si contarono
centosessantotto galee con copiosa quantità di gente da sbarco e
d'artiglierie. Simile armata di mare non avea mai fatta in addietro
la potenza ottomana. General di terra fu Mustafà bassà; general di
mare Pialy bassà unghero rinegato. Andò ancora, ma tardi, ad unirsi
con loro il famoso corsaro Dragut Rais colle sue galeotte e soldati.
Certificati intanto del barbarico disegno _don Garzia di Toledo_ vicerè
di Sicilia, e il generoso gran mastro di que' cavalieri _Giovanni
Valletta_, aveano provveduta la città di Malta di tutto il bisognevole
per sostenere un assedio. Nel dì 18 di maggio a vista di quell'isola
comparve la formidabil flotta turchesca; ed allora tutti i combattenti
cristiani con sommo coraggio e insieme allegria corsero ai posti lor
destinati, contando per fortunata la loro vita, se la spendeano per
difesa della fede e della patria. Erano intorno a sei mila i difensori,
cioè cinquecentonovanta cavalieri, quattro mila Maltesi, e mille e
cinquecento soldati, e forse più, tra Italiani, Franzesi e Spagnuoli.
Cominciarono i Turchi a battere con molti pezzi di grossa artiglieria
il castello di Santo Ermo, posto nella lingua di terra che guarda i
due porti dell'isola, e poi vennero a furiosi assalti, che costarono
loro gran perdita di gente; e in uno d'essi colpito il corsaro Dragut
rallegrò assaissimo i cristiani colla sua morte. Nel dì 21 di giugno
restò presa la suddetta fortezza, e trucidato chiunque era sopravvivuto
alla forte difesa. Si accinse dipoi Mustafà all'assedio della fortezza
di San Michele; nel qual tempo, cioè a dì 12 di luglio, venne a
rinforzarlo il bey d'Algeri con ventisette legni, sui quali erano più
di mille uomini da guerra.

All'incontro, spedito di Sicilia il mastro di campo Robles con
quattro galee, passando arditamente quasi per mezzo i nemici, sbarcò
nell'isola secento fanti, rinforzo che recò non lieve ristoro agli
assediati. Frequenti e sanguinosissimi furono gli assalti dati a quella
fortezza dai Turchi, e già le loro trincee erano arrivate sotto le
mura, e si lavorava di mine; quando il Toledo vicerè di Sicilia, dopo
tanta dilazione, determinò di portare all'afflitta città il promesso
soccorso. E però con sessantadue galee giunto nel dì 7 di settembre
alla parte di Malta vecchia, colà sbarcò nove mila soldati eletti,
con vettovaglia per quaranta giorni, e poi se ne tornò in Sicilia
a preparar altri aiuti. Mandò il bassà Mustafà sei mila de' suoi a
riconoscere che gente era quella, e trovò persone che sapeano menar
le mani, perchè uccisero forse mille e cinquecento di quegl'infedeli.
La notte seguente imbarcati i Turchi, fecero vela alla volta di
Lepanto, lasciando libera l'isola di Malta, ma conquassate tutte le
sue fortezze. Perirono in quell'assedio, per quanto fu creduto, almen
venti mila Turchi, parte per le battaglie, e parte per le infermità.
De' cristiani quattro mila se ne contarono estinti ne' combattimenti,
fra i quali, chi dice ducentoquaranta, e chi trecento cavalieri,
che intrepidi sempre in tutte le fazioni, combattendo come leoni,
lasciarono gran fama del loro valore. Nè minore fu quella del vecchio
gran mastro Valletta, non avendo egli in sì terribil congiuntura
perdonato a fatiche e pericolo alcuno. Lasciò egli dipoi immortale
maggiormente il suo nome per avere aggiunta alla vecchia città la
città Valletta, e tanta copia di fortificazioni, che Malta può oggidì
sembrare inespugnabile, o, per dir meglio, può appellarsi la città più
forte dell'universo. Guai all'Italia, s'essa cadea allora nelle griffe
turchesche; però quanto fu il terrore d'ognuno per quell'assedio,
altrettanto giubilo si provò nella sua liberazione. Nè già mancò _papa
Pio IV_ di somministrar soccorso di gente e danaro per sì urgente
bisogno della cristianità. Tuttavia don Garzia di Toledo, per aver
cotanto differito il soccorso, ebbe dei miramur dal re Cattolico, e col
tempo perdè il governo della Sicilia.

Fin l'anno precedente era stato conchiuso il matrimonio
dell'arciduchessa _Barbara d'Austria_, figlia di _Ferdinando I
imperadore_, con _Alfonso II duca_ di Ferrara, e dell'arciduchessa
_Giovanna_ di lei sorella minore con _don Francesco de Medici_ principe
di Firenze. Ma convenne differirne dipoi l'esecuzione per la morte
del suddetto Augusto. Nel dì 21 di luglio del presente anno il duca
di Ferrara con grandioso accompagnamento s'inviò verso la Germania,
per visitare in Ispruch la principessa a lui destinata in moglie.
Di là passò a Vienna per assistere al funerale del defunto Cesare, e
ricevette singolari finezze dal novello _imperador Massimiliano II_,
e dai due arciduchi di lui fratelli. Tornato poscia in Italia, si
diede a fare i preparamenti più magnifici per le nozze suddette; e
nel dì 20 di novembre inviò a Trento il _cardinale Luigi d'Este_ suo
fratello accompagnato dal _cardinal di Correggio_ e da una comitiva
nobilissima, a sposare l'arciduchessa in suo nome. Insorsero ivi
dispute di precedenza, per esservi giunto prima in persona il principe
di Firenze, con pretendere perciò che seguisse lo sposalizio suo avanti
a quello del duca di Ferrara. Ma rappresentando il cardinal Luigi la
preminenza dell'età nella principessa Barbara, e del grado nel duca
Alfonso, stante l'essere questi sovrano, e il Medici soggetto al padre
duca, s'incagliò forte lo affare; e contuttochè il santo _cardinale
Carlo Borromeo_, spedito colà dal papa con titolo di legato per onorar
quelle nozze, si adoperasse non poco per ismorzare la contesa, niun
d'essi volle ritrocedere. Troncò dipoi Massimiliano Augusto il gruppo
con ordinare che lo sposalizio delle due arciduchesse si facesse
negli Stati dei mariti loro destinati. Il che fu poscia puntualmente
eseguito. Insigni feste furono fatte in Ferrara nel dì 5 di dicembre,
in cui l'arciduchessa Barbara fece la sua solenne entrata, e parimente
ne' susseguenti giorni, essendosi specialmente nel dì 11 del detto
mese data esecuzione ad un torneo, intitolato _il tempio d'amore_,
che riempiè di maraviglia e diletto per la novità e magnificenza
dell'anfiteatro, delle macchine e delle comparse, l'incredibil copia
degli spettatori, accorsi colà anche da lontane parti. Fra gli altri
merita d'essere mentovato _Guglielmo duca_ di Mantova con _Leonora
d'Austria_ sua moglie, sorella della nuova duchessa di Ferrara. Era
allora essa città di Ferrara riguardata qual maestra di queste arti
cavalleresche. Passò a Firenze anche l'arciduchessa Giovanna, e quivi
ancora con solennissime feste di maschere, conviti, balli, giuochi di
cavalli, caccie di fiere selvatiche, ed apparati di statue e pitture,
furono magnificamente celebrate le sue nozze.

Abbiam fatta menzione del piissimo cardinal Carlo Borromeo, legato
allora della santa Sede per tutta l'Italia. Ardeva egli di voglia di
portarsi a Milano per visitar la sua chiesa, con disegno ancora di
tener ivi il primo suo concilio provinciale; e cotanto tempestò lo zio
pontefice, a cui troppo rincresceva lo stare senza di lui, che ottenne
licenza di inviarsi colà nel dì primo di settembre. Vi andò, accolto
con incredibil allegrezza e divozione dal popolo milanese; celebrò il
concilio suddetto, con alloggiare alle sue spese i vescovi suffraganei;
poscia si portò, siccome dicemmo, a Trento. Accompagnata sino a Ferrara
la duchessa Barbara, continuò poi il cammino colla principessa di
Toscana sino a Fiorenzuola, dove ricevette un corriere colla nuova di
grave malattia sopraggiunta al pontefice; e però prese le poste verso
Roma. Parve che in quest'anno il papa si dipartisse dalle massime
plausibili di governo osservate da lui in addietro, e massimamente
durante il concilio di Trento, di cui mostrava apprensione. Cioè
si diede a far danaro; al qual fine impose alquanti nuovi aggravii
allo Stato ecclesiastico: maniera comoda per ricavarne, ma eziandio
per eccitar lamenti e riscuotere maledizioni. Fece anche rivedere i
processi già cominciati contro di alcuni nobili, per imputazion di
varii delitti; e questi furono il conte Gian-Francesco da Bagno e il
conte Nicola Orsino da Pitigliano, a' quali diede gran travaglio; e
fu creduto che si riscattassero colla moneta. Mosse in oltre lite
al duca di Ferrara, pretendendo ch'egli avesse fatto più sale che
non conveniva, con pregiudizio della camera apostolica: tutte cose
odiose, benchè vestite col manto della giustizia. E non è già che
questa avidità di pecunia gli entrasse in cuore per ingrassare od
innalzare i parenti. Ebbe egli da soccorrere Malta con gente e danari;
ebbe da inviar somma di contante all'imperadore per la guerra mossa
dal Transilvano e dal Turco. Avea anche preso piacere alle fabbriche,
all'abbellimento di Roma, a risarcir le fortezze e i porti dello Stato
della Chiesa. Terminò egli in quest'anno la fortificazion del Borgo di
Roma, di cui sopra parlammo, e che abbracciava il Vaticano e castello
Santo Angelo, ed ampliò il recinto di Roma da quella parte, ordinando
che si chiamasse _Città Pia_ ad esempio di _papa Leone IV_ che fabbricò
la Leonina. Chiamasi oggidì Borgo Pio. Cominciò da' fondamenti il
palazzo de' conservatori in Campidoglio, e rifece il pontifizio in
esso sito. Ad uso pubblico rimise la via Aurelia, e fece del bene
all'altra, che guida a Campagna di Roma. In benefizio ancora delle
lettere istituì una nobile stamperia con varietà di caratteri anche di
lingue orientali, e ne diede la cura a Paolo Manuzio letterato di molto
credito, chiamato per questo a Roma.

Tali azioni, ed altre ch'io tralascio, servirono certamente ad
illustrar la memoria di questo pontefice. Ma se per farle a lui fosse
convenuto aggravare i suoi popoli, si può dubitare se sia vera gloria
quella dei principi che senza necessità se la procacciano colle
lagrime de' sudditi. La verità nondimeno si è, che la gravezza di
quattrocento mila scudi d'oro da lui imposta nell'anno presente fu
in soccorso dell'imperadore gravemente minacciato da' Turchi. Appena
arrivato a Roma il cardinal Borromeo, ed informato dai medici della
disperata vita del pontefice, egli stesso fu quello che destramente
andò da avvertirlo che s'avvicinava il suo passaggio a miglior vita,
e gli assistè sino all'ultimo respiro con altri due insigni cardinali
_Sirletto_ e _Paleotto_. Morì papa _Pio IV_ nel dì 9 di dicembre, come
s'ha dall'iscrizione posta al suo sepolcro; ma perchè mancò di notte,
altri fa succeduta la morte sua nel dì 10 d'esso mese. Non mancarono
difetti a questo pontefice (e chi n'è mai senza?), ma un nulla furono
in paragon delle molte sue virtù; e sempre sarà in benedizione la
memoria sua pel glorioso compimento da lui dato al concilio di Trento;
per avere riformati i tribunali tutti di Roma; mantenuta la pace e
l'abbondanza nei suoi Stati; e promosse alla sacra porpora persone di
gran merito e di rara letteratura; e infine per essersi guardato da
ogni eccesso nell'amore de' suoi, ed avere a beneficio ed ornamento di
Roma fatte tante belle fabbriche. Era egli dotato di sì felice memoria,
che all'improvviso recitava squarci degli antichi poeti, storici e
giurisconsulti. Furono in quest'anno tumulti nel Monferrato, essendosi
rivoltato il popolo di Casale contra di _Guglielmo duca_ di Mantova
lor signore. Ma il governator di Milano, a cui non piacevano questi
semi di guerra, fu loro addosso coll'armi, e gli obbligò a chiedere
perdono. Durò bensì la ribellione dei Corsi, quantunque contra d'essi
fosse spedito da Genova Stefano Doria con nuove genti. Ricevette egli
una buona percossa da que' ribelli, che anche costrinsero Corte colla
sua rocca a rendersi, ma egli dipoi la ricuperò. Nel dì 18 di novembre
di quest'anno si videro pomposamente celebrate in Brusselles le nozze
di _Alessandro Farnese_, figlio di _Ottavio duca di Parma_, con _donna
Maria_ figlia di _Odoardo_, fratello di _Giovanni re _di Portogallo, la
quale da Lisbona fu magnificamente condotta in Fiandra, dove dimorava
allora esso principe colla _duchessa Margherita_ sua madre governatrice
dei Paesi Bassi. Tornei, giostre ed altri suntuosi divertimenti
non mancarono in quella congiuntura, tuttochè pregni di mali umori
si trovassero in questi tempi i popoli di quelle contrade, siccome
accenneremo all'anno seguente.




    Anno di CRISTO MDLXVI. Indizione IX.

    PIO V papa 1.
    MASSIMILIANO II imperad. 3.


Sul principio di quest'anno, cioè nel dì 7 di gennaio, fu posto
nella cattedra di San Pietro uno de' più riguardevoli pontefici della
Chiesa di Dio, per opera spezialmente del piissimo _cardinal Carlo
Borromeo_, a cui aderiva il grosso partito de' cardinali creati da
Pio IV suo zio. Questi veramente sulle prime inclinava co' suoi voti a
promuovere il degnissimo _cardinal Morone_ milanese. Ma nel dissuase
il _cardinal Michele Ghislieri_, chiamato il cardinale Alessandrino,
per essere stato il Morone carcerato sotto _papa Paolo IV_ per sospetti
di religione, quasichè non avesse bastato a pienamente dileguarli
una chiara sentenza dell'innocenza di lui sotto il pontefice Pio
IV, e l'esser egli stato capo del concilio di Trento. Si rivolsero
dunque gli occhi d'esso Cardinal Borromeo ai cardinali _Sirteto,
Boncompagno_, ed altri degni suggetti. Ma incontrandosi in cadaun
d'essi qualche ostacolo, fissò finalmente i pensieri nel medesimo
cardinale alessandrino; e tuttochè da più d'uno gli fosse rappresentato
non convenire nè a lui nè alle creature di Pio IV l'innalzamento di
chi riconosceva per suo promotore Paolo IV Caraffa, ed avea poco goduto
della grazia dello stesso Pio IV; oltre all'essere in concetto d'uomo
troppo rigido e severo; pure il Borromeo, assai conoscendo la somma
pietà e l'integrità della vita dell'Alessandrino, e che il suo zelo non
andava scompagnato dalla prudenza e clemenza, volle anteporre ad ogni
privato suo riguardo il bene della Chiesa di Dio con accelerare la di
lui elezione: esempio, il quale volesse Dio che stesse sempre davanti
a chiunque deve entrare nel sacro conclave. Era nato il cardinale
Ghislieri nell'anno 1505 nel Bosco, terra dell'Alessandrino, diocesi
di Tortona, di bassa famiglia. Allorchè egli fu poi salito tant'alto,
l'antica e nobil famiglia de' Ghislieri Bolognesi si recò ad onore di
riconoscerlo di sua schiatta, vero o falso che fosse che un de' loro
antenati nelle guerre civili avesse piantata casa nel Bosco. In età
di quindici anni entrò nell'ordine religioso di San Domenico, in cui
riuscì insigne teologo, fu inquisitore in varii luoghi, poi vescovo
di Nepi e Sutri, e finalmente promosso alla sacra porpora nell'anno
1557 da papa Paolo IV che poi il deputò capo della sacra inquisizione
in Roma. Era egli, siccome esente da ogni ambizione, ben lontano dal
desiderio, non che dalla speranza di dover reggere come sommo visibil
pastore la Chiesa di Dio, quando contro l'espettazion d'ognuno egli
dai cardinali Farnese e Borromeo fu proposto e concordemente eletto
pontefice, e prese il nome di _Pio V_ per compiacere il Borromeo. Cosa
curiosa si racconta, di cui non mi fo mallevadore: cioè, che, passando
per la terra del Bosco un corriere portante in Francia la nuova della
di lui elezione, senza che egli sapesse che quella era la patria del
papa, il suo cavallo si fermò nella piazza d'essa terra, nè sperone o
battitura bastò a rimetterlo in cammino. Accorse gente in aiuto del
corriere, e saputo da lui il motivo della sua fretta, vennero anche
ricavando l'esaltazione del loro compatriota: il che fatto, il cavallo,
senza farsi più pregare, tornò al suo galoppo. Grande allegrezza che fu
in quel popolo.

Non accolsero già con pari giubilo i Romani l'esaltazion di questo
pontefice, temendo di veder risorgere in lui l'odiato Paolo IV, perchè
conosciuto per uomo severo e collerico, tutto che presto passasse la
collera sua, e zelante al maggior segno della sacra inquisizione. Di
queste voci informato il buon Pio, ebbe a dire: _Confidiamo in Dio di
aver da operare in maniera che ai Romani dispiacerà più la nostra morte
che la nostra elezione_. Infatti diede egli principio alle sue lodevoli
azioni colla liberalità, donando ai cardinali poveri venti mila scudi
d'oro, e dieci mila ai conclavisti. Pagò inoltre, secondo che avea
desiderato pria di morire _Pio IV_, cinquanta mila scudi di dote
al conte Altemps, che avea presa in moglie una sorella del cardinal
Borromeo. Nel primo concistoro, dopo avere ringraziati i cardinali
per averlo innalzato a sì sublime grado, li pregò del loro aiuto e
consiglio per rimettere in buon tuono la Chiesa di Dio, onoratamente
riconoscendo che tante eresie e disastri sopravvenuti alla religion
cattolica altra origine non aveano avuto che dalla mala vita e dai
cattivi esempli dell'uno e dell'altro clero. Il perchè scongiurava
ognuno di dar da lì innanzi buon odore, e di aiutarlo affinchè fossero
ridotte in pratica le belle ordinanze del concilio di Trento. Poscia
nel dì 6 di marzo per le tante batterie di varii porporati s'indusse
a conferir la sacra porpora a fra _Michele Bonelli_ suo pronipote per
sorella, ed anche esso dell'ordine de' Predicatori, il quale per le
molte sue virtù grande onore dipoi recò alla dignità cardinalizia.
Applicossi dipoi con sommo fervore il santo pontefice a riformar la
propria corte, gli abusi di Roma e corruttele della cristianità:
intorno a che è da vedere la di lui Vita. All'infelice _regina di
Scozia Maria_, agitata dalle fiere turbolenze del suo regno, inviò in
dono venti mila scudi d'oro. La sua gratitudine verso di _papa Paolo
IV_ suo promotore cagion fu ch'egli, siccome accennammo, fatto rivedere
il processo formato contra del fu _cardinal Carlo Caraffa_, e contra il
già _conte di Montorio_ suo fratello, e trovatolo difettoso, restituì
almeno alla lor memoria e nobil casa ogni onore e fama, ancorchè
paresse a taluno che lo scaricare i nipoti di Paolo IV tornasse in
qualche aggravio o dello stesso pontefice loro zio, o di papa Pio IV
che gli avea fatti condannare. Da una grave epidemia restò afflitto in
questo anno il popolo romano. A tutti i poveri infermi somministrò il
pontefice limosine, medici e medicine. Riscattò con pochi danari dalle
mani de' corsari un suo nipote, per tale non riconosciuto da essi; e
fattolo comparire in Roma con gli abiti da schiavo, gli donò un cavallo
e un uffizio che annualmente fruttava cento scudi. Con questo lieve
regalo il rimandò a casa sua. Così operava il santo pontefice, troppo
alieno dal nepotismo.

Ma in quest'anno moltiplicarono i mali sopra la terra. Perciocchè il
tuttavia vegeto gran signore dei Turchi Solimano, sempre sovvenendosi
con rabbia dello scorno ricevuto da' cristiani nel vano assedio di
Malta, e sempre ingordo di nuove conquiste, si diede a fare un più
formidabile armamento non solo per mare, ma anche per terra. Dove
avesse a piombare il suo sdegno, non si potea ben prevedere. Erano
certamente in pericolo Malta e la Ungheria. Perciò il _gran mastro
Valletta_ fece gagliarde istanze di soccorso al papa e al re di Spagna,
che non mancarono di preparar gente e navi, e di spedir grosse somme
di danaro per difesa di quella importante isola. In tale strettezza di
tempo fece egli quante fortificazioni mai potè nella lingua di terra
dove dianzi era la smantellata fortezza di Sant'Ermo, dando principio
alla città poi denominata Valletta, e si premunì in maniera che nulla
paventò da lì innanzi le minaccie e i vanti degl'infedeli. Vennesi
poscia a scoprire tali non essere le forze in mare de' Turchi, per lo
gravissimo danno da lor patito nel precedente anno sotto di Malta, che
potessero tentar di nuovo un osso sì duro. Contuttociò unirono coloro
una flotta di ottanta galee (Andrea Morosino la fa di circa cento
quaranta) sotto il comando del bassà Pialy, e la lor prima impresa
fu di sottomettere all'impero ottomano l'isola riguardevole di Scio,
ricca per la produzion del mastice, la quale, ducento anni prima presa
dai Genovesi, si governava a guisa di repubblica colla superiorità de'
Giustiniani nobili di Genova, e colla permissione della porta ottomana,
a cui pagavano ogni anno un tributo di dieci mila ducati d'oro.
Proditoriamente fu occupata quella città, abbattute varie chiese,
alzata ivi una moschea con incredibil dolore de' poveri cristiani.
Giunse dipoi la flotta turchesca nell'Adriatico. Tentò in vano Pescara
e l'isole di Tremiti; ma al loro furore soggiacquero nella costa di
Puglia e dell'Abbruzzo Ortona, Francavilla, Ripa di Chieti, il Vasto,
San Vito, la Serra Capriola, Termole ed altre terre, per lo spazio di
cento miglia, che rimasero saccheggiate e date alle fiamme, con fare
schiavo chiunque si trovò pigro a fuggire. Fu spedito dal papa il _duca
di Bracciano_ alla difesa della Marca con quattro mila fanti pagati.
I Veneziani frettolosamente corredarono e spinsero in mare cinquanta
galee ben fornite di gente. Circa ottanta altre ne mise insieme _don
Garzia di Toledo_ vicerè di Sicilia. Verisimilmente l'avviso di tali
armamenti quel fu, che indusse Pialy a tornarsene in Levante, lasciando
liberi da ogni timore i Maltesi. Licenziate dipoi dal vicerè di Sicilia
le galee di Spagna, Genova e Firenze, molte d'esse capitarono in mano
de' corsari algerini, siccome ancora due navi con ricchissimo carico
procedenti dall'America, per le quali prede immensi danni patì la
repubblica cristiana.

Il pericolo maggior nondimeno, che soprastava ai cristiani, era in
Ungheria, sapendosi che Solimano aveva allestito un potentissimo
esercito da terra. _Massimiliano II Augusto_, che vedea in aria il
nero temporale, intimò una dieta generale in Augusta, chiamando colà i
principi tutti della Germania ed Italia. A questa fu dato principio nel
dì 26 di marzo; e perciocchè si temeva che i protestanti, prevalendosi
nel bisogno di Cesare, fossero per trattar ivi di religione, sollecito
fu _papa Pio_ a far venire colà da Polonia il celebre _cardinal
Commendone_ legato, il quale sì saggiamente dispose le cose, che niuna
novità si fece ivi in riguardo alla religione; e però il papa mandò a
Cesare di presente sessanta mila scudi colla promessa d'altri cinquanta
mila l'anno, finchè durava la guerra col Turco. Intervennero ad essa
dieta _Emmanuel Filiberto duca_ di Savoia, che promise e mandò dipoi
quattro o cinquecento cavalli archibugieri in aiuto dell'imperadore;
e _Guglielmo duca_ di Mantova, che s'impegnò di contribuir buona
somma di danaro. Gli altri principi di Germania, chi più, chi meno,
esibirono soccorsi, e in universale fu risoluto di mettere in piedi
un'armata di quaranta mila fanti e di otto mila cavalli. Promise in
oltre il principe di Firenze tre mila fanti e gran somma di danaro.
Ma superò l'aspettazion d'ognuno _Alfonso d'Este duca_ di Ferrara. Ho
io descritto altrove[465] il grandioso suo apparato per soccorrere il
cognato Augusto. Però brevemente dirò ch'egli in persona passò a Vienna
con accompagnamento nobilissimo di trecento gentiluomini a cavallo,
tutti ben in armi, di secento archibugieri a cavallo e di altri armati.
Consisteva tutto questo corteggio in quattro mila persone; la sola
metà nondimeno era di combattenti tutti a cavallo con bell'armi e
ricche divise. Ma sì magnifico preparamento di Tedeschi ed Italiani,
che tante spese costò, andò, poscia a finire in una guerra da scherzo,
senza che dal canto de' cristiani prodezza alcuna si facesse, a riserva
della presa di Vesprino. Intanto arrivò Solimano in Ungheria con sì
poderoso esercito, che la fama e il terrore fece ascendere a secento
mila persone, calcolandosi nonostante che solamente centocinquanta mila
a cavallo, e cento mila pedoni fossero atti alle militari imprese.
Fu presa da costoro Giula, poi nel dì 5 d'agosto messo l'assedio
a Zighetto, città fortissima, che fu mirabilmente per alquante
settimane difesa dal conte Nicolò Sdrino, contro i molti sanguinosi
assalti dati dai Musulmani. Venne a morte in questo tempo, cioè nel
dì 12 di settembre, sotto quella piazza il gran signore Solimano II.
Nulla di ciò seppe sino al seguente ottobre l'esercito turchesco, sì
accortamente si studiò il bassà Maometto di celarlo, affinchè Selim II
di lui figlio avvisato si mettesse pacificamente sul trono. Anzi esso
bassà fingendo minacciata, a lui e agli altri comandanti la morte,
se non si prendeva Zighetto, animò i Turchi a far l'ultimo sforzo,
per cui si finì di prendere la rocca tuttavia resistente, colla morte
dello Sdrino e di tutta la guarnigione cristiana. Nulla di più fecero i
Turchi, e vittoriosi se ne tornarono in Levante: con che restò sciolta
anche l'armata cesarea. Venne il nuovo gran signore Selim sino a
Belgrado ad incontrare il corpo dell'estinto genitore.

Si accese in questi medesimi tempi un altro incendio ne' Paesi Bassi,
le cui scintille fin l'anno precedente aveano avuto principio. Per
la vicinanza de' Tedeschi luterani e de' Franzesi calvinisti s'era
ampiamente dilatato in quelle parti il veleno dell'eresia, e n'erano
infetti anche assaissimi delle nobili e principali famiglie. A _Filippo
II re_ di Spagna venne in testa che il più efficace rimedio, per
purgare que' mali umori fosse l'introdurre colà non l'inquisizione
ordinaria che v'era, ma quella di Spagna coll'esorbitante sua
rigidezza, senza ben esaminare, se per quegli stomachi fosse a
proposito una medicina di tanto vigore. Ordinò pertanto che in Fiandra
e Olanda e nel resto di que' paesi si pubblicasse e fosse accettato
il concilio di Trento, e seco l'inquisizione suddetta. Forse al
concilio non si sarebbe fatta resistenza; ma bensì la fecero coloro
alla minacciata introduzione di un giogo che non aveano portato i lor
maggiori, e che facea paura anche ai buoni ed innocenti. Ed eccoti
tumulti, sedizioni, proteste e ricorsi alla _duchessa Margherita_
governatrice de' Paesi bassi, la quale spaventata promise di scrivere
al re, e intanto fu obbligata a far qualche capitolazione di tolleranza
coi sollevati. Intesa che ebbe il re Filippo questa novità, gli cadde
in pensiero di passar egli in persona con buona copia d'armati in
Fiandra; ma poi prese la risoluzione di spedir colà _don Ferdinando
di Toledo duca d'Alva_, personaggio che in alterigia e severità
non si lasciava prender la mano da alcuno. Tali furono i principii
d'una lagrimevol guerra che durò poi per trenta anni, e terminò
nella funesta separazione degli Olandesi, ossia delle Provincie
Unite, dall'ubbidienza del re Cattolico e della Chiesa romana. S'è
disputato, e si disputa tuttavia, se si fossero conservati que' popoli
nella vera credenza e nella divozione alla corona di Spagna, qualora
il re si fosse astenuto dall'imporre ad essi l'insopportabil peso
dell'inquisizione spagnuola, ed avesse adoperato i lenitivi, e non già
i caustici e il ferro in sì scabrosa congiuntura. Ma niun può decidere
qual effetto avesse prodotto la clemenza e la mansuetudine che il
duca di Feria vigorosamente consigliò allora al re Cattolico, perchè
tali radici avea preso ne' Paesi Bassi l'infezione dell'eresia, che
forse colla piacevolezza neppur si sarebbe mantenuto nella cattolica
religione quel paese che poi colla forza si preservò. Certissimo
tuttavia all'incontro si è, che la via del rigore usata contra di
questi popoli, i quali pretendevano lesi i lor privilegii colla novità
dell'inquisizione suddetta, fece infine perdere al re Cattolico e
alla Chiesa romana quelle belle provincie che oggidì miriamo cotanto
ricche e mercantili far sì grande figura negli affari del mondo. Fu
imputata tutta quella ribellione al prurito di libertà per seguitar
le nuove false opinioni; ma chi avesse bene scandagliato il cuor di
ognuno, avrebbe trovato essere grandissima, anzi superiore la schiera
di coloro che nulla pensavano a mutar religione, ma sì ben cercavano
di schivare un tribunal sì odioso che maneggiato alla forma di Spagna
facea ribrezzo a chi ne sapeva l'acerbità, e ne ingrandiva in suo cuore
il fantasma. Buoni cattolici erano e sono i Napoletani; pure che non
han fatto, allorchè si è trattato di un'introduzion somigliante? Ma
non più di questo. Creato che fu papa il buon Pio V, _Ottavio Farnese
duca_ di Parma e Piacenza si portò in persona a pagare il tributo del
suo ossequio al suo novello sovrano. Tornato a Parma, inviò una nobil
comitiva a condurre dalla Fiandra la _principessa di Portogallo_ sua
nuora in Italia. Venne essa col _principe Alessandro_ suo consorte, e
nel dì 24 di giugno fece la sua magnifica entrata in Parma, accolta da
_madama Vittoria_, sorella di esso duca e moglie di _Guidubaldo duca_
d'Urbino. Quivi con varie feste e divertimenti si solennizzò l'arrivo
di essi principi, mentre la _duchessa Margherita_ madre del medesimo
Alessandro, e reggente de' Paesi Bassi, si trovava in mezzo alle
tempeste, delle quali poco fa abbiam favellato.


NOTE:

[465] Antichità Estensi, P. II.




    Anno di CRISTO MDLXVII. Indizione X.

    PIO V papa 2.
    MASSIMILIANO II imperadore 4.


Da che si vedeano con dolore i progressi dell'eresia in Francia e
nei Paesi Bassi, attese con diligenza il sommo pontefice _Pio_ a
preservare specialmente l'Italia da quella perniciosa influenza. Sotto
i precedenti papi non avea fatto grande strepito l'inquisizione in
Roma; tornò a farsi sentire il suo vigore, ed anche rigore, sotto
questo zelantissimo papa. E che in Italia non mancassero di quelle
teste, che cominciarono a disapprovar certi usi della Chiesa, anzi
segretamente sostenevano i perversi insegnamenti degli eretici di
questo secolo, non se ne può dubitare. Ha pur troppo anche l'Italia
somministrati eresiarchi agli oltramontani, e si videro persone di gran
distinzione passare talvolta nel campo dei protestanti. Ora alcuni di
costoro patentemente ribellati alla vera Chiesa di Dio furono presi
in varie parti; e il pontefice avendoli ottenuti dal duca di Firenze,
dai signori veneziani, dal governator di Milano e da altri, li fece
condurre a Roma. E guai se ne nascevano sospetti di guasta credenza
nelle persone; ciò bastava per trarli alle carceri. Quindi passò un
salutevol terrore per tutta l'Italia, che mise in briglia i cervelli
forti, o vogliosi di libertà. Lasciossi anche portare il pontefice
dal suo zelo a bandire da Roma tulle le pubbliche meretrici contro
il sentimento del senato romano, che gli rappresentò le peggiori
conseguenze che proverrebbono da siffatto universal divieto, essendoci
dei mali nel mondo che convien tollerare per ischivarne dei maggiori.
La sperienza comprovò questa varietà; e però il papa ordinò che almeno
queste sordide femmine si ritirassero in remoto ed ignobil angolo
della città. Fece anche fabbricare una suntuosa casa o palazzo per li
catecumeni. E ben sotto di lui si convertirono alla fede assaissimi
Giudei ed anche ricchi. Una gran predica diveniva per gli scorretti
la stessa vita santa di questo pontefice. Era già stata, siccome
dicemmo, presa in Ispagna la risoluzione di inviare in Fiandra il _duca
d'Alva_ con buone forze per reprimere i moti di ribellione eccitati in
quelle contrade[466]. E perciocchè tale spedizione non si potea fare
per la Francia, convenne pensare alla via d'Italia. Vennero intanto
ordini a _Gabriello della Cueva duca_ d'Albuquerque e governator di
Milano, ed ai vicerè di Napoli, Sicilia e Sardegna, di unir quante
truppe spagnuole potessero, e di reclutarle ed accrescerle. La massa
delle genti fu fatta fra Alessandria ed Asti; e però il duca d'Alva
imbarcatosi sul principio di maggio con diecisette bandiere di fanti
spagnuoli, arrivò a Genova, e passò a far la rassegna delle raunate
soldatesche. Si trovò avere otto mila ed ottocento fanti spagnuoli ed
italiani, gente veterana e di sperimentato valore, ed inoltre mille e
ducento cavalli tra italiani, spagnuoli ed albanesi. Si unirono poscia
con lui nel viaggio mille Tedeschi ed altri piccioli rinforzi. Ottenuto
il passaggio dal duca di Savoia, condusse quest'armata, pel Moncenisio,
e andò in Borgogna, e di là in Fiandra, dopo aver dato gran gelosia ai
Ginevrini e Franzesi, che per questo si premunirono ai confini.

Molto prima di siffatta spedizione era riuscito alla _duchessa
Margherita_, governatrice de' Paesi Bassi, di rimettere colla forza
all'ubbidienza del re Cattolico le città di Tornai, di Valenciene, di
Mastrich e d'Anversa, dove in addietro essendo prevaluto il partito
dei miscredenti, mossi ed aiutati dagli ugonotti di Francia, avea
commesse di grandi insolenze contra de' cattolici, con prorompere in
aperta ribellione. Castigo non mancò ai medesimi; e questo esempio
sì buon effetto produsse, che tornò la tranquillità per tutte quelle
provincie, e la religione cattolica restò nel suo vigore e quiete
dappertutto. Perciò la duchessa non una, ma più lettere scrisse al
re, rappresentandogli che colla via della soavità si guadagnerebbe
tutto, e che non potrebbe se non nuocere l'inviar colà il duca d'Alva
colla bandiera del terrore; giacchè, cessando il temuto nome della
inquisizione spagnuola, quei popoli protestavano di voler continuare
nel dovuto ossequio verso la Chiesa e verso il re. Ma per mala fortuna,
ancorchè il re Filippo si trovasse assai perplesso, prevalse nel
consiglio suo la presa risoluzione di spedire il duca e l'esercito in
Fiandra, perchè sempre si temeva sopito, ma non estinto il fuoco dei
precedenti tumulti, e venivano ancora dei gagliardi soffii dalla parte
di Roma. Pure è lecito il credere che nulla avrebbe pregiudicato, anzi
con più polso giovato ad assodar la dimostrata ubbidienza dei popoli,
l'arrivo del duca d'Alva colà, se egli coll'amorevolezza e con dolci
maniere avesse trattati quei popoli, e provveduto con prudenza alla
parte guasta dall'eresia, ch'era la minore. Ancor qui bisogna chinar la
fronte davanti agli occulti giudizii di Dio. Il primo passo che fece la
superbia del duca d'Alva, e che intorbidò tutta la pace, rifiorita per
cura della saggia duchessa nelle provincie, fu il trattener prigioni
i conti di Agamonte e di Horno, amendue de' principali signori della
Fiandra. Il principe d'Oranges, più di loro avveduto, s'era con altri,
assai conoscenti dello strambo umore del duca, ritirato in Germania.
Questa risoluzione presa ed eseguita senza parteciparla alla duchessa
reggente, fece abbastanza a lei conoscere di non poter più con suo
decoro fermarsi dove era chi esercitava maggiore autorità della sua.
Però con sue lettere molto circospette supplicò il re fratello di
concederle il congedo; ed ottenutolo, il ringraziò, predicendogli non
di meno che la presente politica del di lui gabinetto arriverebbe a
far acquisto di un grande odio, e una non lieve perdita di potenza nei
Paesi Bassi. Si partì di Fiandra la duchessa Margherita, accompagnata
dalle lagrime di quei popoli, che non cessavano di esaltare la sua
pietà, il saggio suo governo, la sua cortesia e le altre sue belle
doti; e tanto più vedendosi eglino restare sotto il dispettoso e severo
ceffo del duca d'Alva. Tornossene a Parma questa illustre principessa,
ricevuta con solennissimo incontro dal _duca Ottavio_ consorte, e le
furono dal re Cattolico accresciute le rendite dotali, fondate nel
regno di Napoli, fino a quattordici mila scudi per anno. Per onore di
questa principessa ho creduto a me lecito di entrare negli affari di
Fiandra, intorno ai quali altro non soggiugnerò, se non che il borioso
duca d'Alva continuò a far varii altri rigori, esecuzioni e novità,
che servirono di tromba per muovere a sedizione e a guerra dichiarata
quelle provincie, sostenute dal credito e dagl'incitamenti del duca
d'Oranges.

Le turbolenze della Fiandra, nelle quali gran mano teneano gli
ugonotti di Francia, tornarono ad accendere il fumo e la ribellion
di coloro contra del re Cristianissimo. Giunsero fino a tentare di
far prigione il medesimo re con tutta la sua corte, ma non venne lor
fatto. Portarono il terrore sino alle porte di Parigi, s'impadronirono
di Bologna in Piccardia, della Rocella e d'altre piazze, poco avendo
servito a fermare i lor passi una rotta data loro a San Dionigi. In
tali angustie il _re Carlo IX_ ricorse all'aiuto di _Pio V_ ed ai
principi d'Italia. Avrebbe il papa volentieri inviate colà alcune
migliaia di fanti; ma avendo il consiglio del re mostrato abborrimento
ad armi straniere, e bramando piuttosto un soccorso di danari, si
obbligò esso pontefice di somministrar ogni mese venti cinque mila
ducati d'oro, fintantochè durasse la guerra. Il _duca_ non di meno di
_Savoia_, il quale, per quanto s'ha dal Guichenone, fu in pericolo in
quest'anno di esser preso dagli ugonotti di Lione, mentre era alla
caccia nella Bressa, inviò un soccorso al re di Francia di tre mila
pedoni e mille e settecento cavalli, comandati da _don Alfonso d'Este_,
zio del duca di Ferrara, e padre di _don Cesare_, che fu poi duca
di Modena. Dicono che si trovò questa gente alla suddetta battaglia
di San Dionigi. Le storie nostre mettono molto più tardi l'arrivo di
tal soccorso in Francia; e l'Estense solamente al principio dell'anno
seguente si mosse da Ferrara. Continuò ancora nel presente anno la
ribellion dei Corsi alla repubblica di Genova; ma perchè presso Aiazzo
restò ucciso il Sampiero, capo della rivolta, nè Alfonso suo figlio,
tuttochè uomo di gran valore, succedendo a lui ebbe il credito e
seguito del padre, noi vedremo all'anno seguente tornare al loro sito
l'ossa slogate di quell'isola. Il giorno 4 novembre di quest'anno fu
l'ultimo della vita di _Girolamo Priuli_ doge di Venezia, in cui vece,
nel dì 26 d'esso mese, fu alzato a quella dignità _Pietro Loredano_.




    Anno di CRISTO MDLXVIII. Indizione XI.

    PIO IV papa 3.
    MASSIMILIANO II imperadore 5.


Non si può passar sotto silenzio una delle più strepitose tragedie che
ci rappresenti mai la storia, cominciata sul principio di quest'anno
in Ispagna, e terminata dopo sette mesi, che diede dolore ad infinite
persone, e stupore e gran materia di parlare ad ognuno per tutta
Europa. Non avea _Filippo II re_ di Spagna che un figlio solo, cioè
_don Carlo_, erede futuro di quella vasta monarchia, già pervenuto
alla età di ventidue o ventitrè anni, e che veniva considerato dai
Siciliani, Napoletani e Milanesi per destinato dalla provvidenza al
loro governo. Verso la mezza notte del dì 18 di gennaio lo stesso re
accompagnato da' suoi consiglieri entrò nella di lui camera, e fece
tosto levar la spada e una pistola carica ch'egli teneva sotto il
capezzale. Svegliato il principe, saltò fuori del letto, e, veduto
il padre gridò: _Vostra maestà mi vuol ammazzare_. Gli ordinò il re
di tornarsene a letto; ma egli da disperato tentò fin buttarsi nel
fuoco. Tolta fu di sua camera ogni scrittura, e tutto ciò di cui si
sarebbe egli potuto servire per nuocere a sè stesso; e ben inchiodate
le finestre, furono lasciate ivi buone guardie che il custodissero
di vista, e riferissero tutti i suoi cenni e parole. Da lì a qualche
giorno venne chiuso il misero principe in una forte torre. Secondo
le apparenze, fu creduto che il padre altro non intendesse che di
ritenerlo ivi senza voler la sua morte; ma egli in tante maniere se la
procurò o col non voler cibo, o col prenderne di troppo, e spezialmente
col lasciarsi vincere dalla rabbia e dal dolore, che nel dì 14 di
luglio cadde gravemente malato. Allora fu ch'egli si rassegnò ai voleri
di Dio, e munito poi dei sacramenti spirò l'anima nel dì 24 d'esso
mese, vigilia della festa di San Jacopo maggiore, tanto venerato dagli
Spagnuoli. Solenni esequie per quindici giorni gli furono fatte per
ordine del padre, sommamente afflitto per la perdita di un figlio,
qualunque egli si fosse, e per le tante dicerie, che ben prevedeva
inevitabili per sì lagrimevole scena. E gran dire fu in effetto per
questo dappertutto, e massimamente gli storici (e son ben molti)
pretesero d'informare il pubblico dei motivi che indussero un re padre
a privarsi di un figlio, e figlio unico, non già col veleno, come
sospettarono i maligni, ma con una stretta prigionia, che bastò per
trarlo alla morte.

Sognarono alcuni che don Carlo cominciasse o accrescesse l'izza sua
contro il padre al veder presa da lui vecchio per moglie Isabella di
Francia, che conveniva molto più a lui giovanetto. Che da lì innanzi
egli amoreggiasse la matrigna, onde nascesse grave gelosia nel padre,
il quale vieppiù si confermasse in tal sospetto, perchè la buona
principessa gli parlasse talvolta in iscusa e favore del figliastro.
Crebbe maggiormente cotal diceria, allorchè si vide mancar di vita
per immaturo parto la stessa regina Isabella nel dì 3 di ottobre di
quest'anno, interpretando la maliziosa gente per violenta una morte,
che tanto facilmente potè essere naturale, e che inavvertentemente fu
accelerata dai medici, giudicanti lei oppilata e non gravida. E questo
s'ha dai romanzi fabbricati su questo funestissimo avvenimento, fra'
quali ha avuto grande spaccio quello del signor di San Reale. Altri
scrissero nata la discordia di don Carlo col padre, perchè tenuto
come schiavo, e sovente ancora sgridato. Ch'egli tramò di fuggirsene e
venire in Italia, o passare in Fiandra, per sollevare i popoli contro
il real genitore; e che diede impulso alla sollevazion de' Mori,
accaduta in questi tempi in Ispagna. Aver egli confidato, o almen
lasciato traspirare qualche suo pernicioso disegno a _don Giovanni
d'Austria_ suo zio, il quale immantinente rivelò tutto al re. Che don
Carlo sparlava pubblicamente del padre e dei suoi ministri; manteneva
corrispondenze coi di lui nimici; era di genio sì crudele, che potea
temersi di lui non un re severo, ma un tiranno spietato. Ch'egli si
scoprì infetto di sentimenti eretici, per li quali fu anche chiamato il
consiglio dell'inquisizione, secondo il parer di cui, non meno che del
real consiglio, fu conchiuso doversi anteporre il pubblico bene della
religione e dello Stato ad ogni privato riguardo. Perlochè fu proferita
sentenza di morte contra di lui, e questa sottoscritta con coraggio dal
re afflittissimo contro tutte le ripugnanze della natura.

Ma il saggio lettore deve essere persuaso che la immaginazion del
volgo e degli storici e dei politici fabbricò qui più sul verisimile
che sul vero; perciocchè Filippo II non volle per motivi di saviezza
rivelare giammai al pubblico i motivi dell'imprigionamento del figlio.
Quel che si può tenere per fermo, si è, che don Carlo fu principe di
cervello torbidissimo, di genio stravagante, e pregno d'odio contra
del padre: passione capace d'ispirargli ogni più rea risoluzione.
Che il re padre nulla operò contro il figlio senza consultar sopra sì
importante affare ministri e teologi, e senza chiarire con buone pruove
in un processo i demeriti del figliuolo. E finalmente essendo egli
stato monarca sì saggio e pio, non si può mai credere che egli padre
prendesse sì vigoroso risentimento contra di un unico figlio, se giuste
e potentissime ragioni non l'avessero spinto a sacrificare l'amore
paterno all'interesse dello Stato. Anche lo _czar_ Pietro imperadore
della Russia, principe d'immortale memoria, si è veduto ai giorni
nostri nel medesimo cimento, e ridotto a punire un figlio anch'esso
unico, di cui tutto si potea temere. Questi poi volle per discolpa sua
informato il mondo della giustizia di quel gastigo. Ma il re Filippo
dovette credere maggior prudenza il tenere occulti i giusti motivi
dell'indignazione e risoluzione sua. In somma quando un padre non
tiranno, non empio, ma assennato e timorato di Dio, arriva ad infierire
contra di un figlio, si ha da sentenziare in favore del primo, e non
dell'altro.

Potrebbesi ben dubitare se convenisse alla prudenza di sì gran re
l'avere inviato in Fiandra un nobile carnefice, che tale si potè
chiamare il _duca d'Alva_, senza mai far caso dei consigli della
_duchessa Margherita_ sua sorella, e delle preghiere di _Massimiliano
II imperadore_, che, prevenendo i disordini seguaci della crudeltà,
non cessò mai d'inspirargli le vie della clemenza, per le quali si
sarebbe assodata la religione cattolica e il dominio spagnuolo ne'
Paesi Bassi. Fece l'inumano duca nel presente anno su pubblico palco
decapitare i conti d'Agamonte e d'Horno, nobilissimi e prodi signori,
che pur protestavano di nulla avere operato contro il re Filippo, e
coraggiosi morirono nella comunione della Chiesa cattolica: il che
fe' sempre più conoscere che la religione non era il primo motivo di
quelle barbariche esecuzioni. Contra non meno di secento altre persone,
dice l'Adriani, la maggior parte nobili, e almen la metà cattoliche
di credenza, fulminata la sentenza di morte, ebbe il suo effetto; e
ne restava nelle prigioni non minor numero, benchè di minor qualità e
rispetto. Che orrore, che odio, che incitamento alla ribellione e alla
vendetta cagionasse questo macello ne' popoli di quella provincia,
non occorre ch'io lo racconti. Riportò in quest'anno due vittorie
il duca d'Alva, l'una contro Lodovico di Nassau, e l'altra contra
il principe d'Oranges, fratello di esso Lodovico; e per queste sì
fattamente si gonfiò, che volle entrar come trionfante in Brusselles, e
nell'anno seguente volle che gli fosse dirizzata una statua di bronzo
con iscrizione piena di tanta vanità, che beffar si fece da tutti
i saggi. Maggiormente ancora gli salì il fumo alla testa, perchè il
_pontefice Pio V_, riguardando in lui un gran difensor della fede,
gli mandò in dono il cappello e lo stocco ornati di gemme. Anche in
Francia continuò la guerra del re Carlo contro gli ugonotti; ma in tali
angustie si trovò esso re, per mancanza specialmente di pecunia, che
non seppe esentarsi dal venire ad un accomodamento, ossia pace, con
essi nel dì 25 di marzo, accordando a coloro tali condizioni, che non
meno dal papa che dal re Cattolico fu disapprovata e biasimata come
soverchia la di lui condiscendenza. Ebbero i Genovesi in questo anno
la consolazione di metter fine alla rivolta dei Corsi, con guadagnare
Alfonso figlio di Sampiero, che già vedemmo divenuto capo dei ribelli
in quell'isola. Non avendo costui trovato alcun principe che stendesse
una mano per aiutarlo, e niun di essi accettando l'offerta, vanamente
lor fatta della Corsica, diede ascolto a chi trattava di pace: gli
furono pagati dalla repubblica di Genova tutti i suoi beni, ed egli
passò dipoi a stabilirsi in Francia, dove pel suo valore nelle seguenti
guerre meritò d'aver nobili impieghi. Con ciò la Corsica si quetò,
e tornò tutta all'ubbidienza dei Genovesi. Potrebbe essere nondimeno
che il compimento di questo giubilo lo conseguissero eglino solamente
nell'anno seguente. Durava tuttavia la lite di precedenza fra _Alfonso
duca_ di Ferrara, e _Cosimo duca_ di Firenze. Gran dibattimento
intorno ad essa fu fatto nel presente anno, essendo favorevole al
primo l'imperadore, e all'altro il papa. Inclinava la corte di Francia
a sostener la parte dell'Estense, e seguì anche un tumulto in quella
corte per questo, in occasione di celebrarsi il funerale del defunto
_don Carlo_ principe di Spagna. Avea preso l'imperadore a decidere
questa contesa, ma non mai giunse a proferirne il suo voto. Per altra
via _papa Pio V_ si studiò di darla vinta al duca di Firenze, siccome
diremo all'anno che seguita.


NOTE:

[466] Adriani, Famiano Strada, Cardinal Bentivoglio, Campana ed altri.




    Anno di CRISTO MDLXIX. Indiz. XII.

    PIO V papa 4.
    MASSIMILIANO II imperad. 6.


Perchè s'andava maggiormente accendendo la guerra in Fiandra, e varii
principi della Germania aveano già preso a proteggere il principe
d'Oranges ribello del re di Spagna, l'_imperador Massimiliano_, a cui
premeva di estinguere quel fuoco anche pe' suoi particolari interessi,
avea spedito nell'anno addietro a Madrid l'_arciduca Carlo_ per
consigliare il re a levare dal governo di Fiandra quel beccaio del
_duca d'Alva_, e seco le milizie spagnuole, assicurandolo che coll'uso
della clemenza quei popoli tornerebbero tutti all'ubbidienza del
re, purchè vi si mettesse un governatore di gran credito e prudenza.
Ebbe un bel dire lo arciduca. All'altura spagnuola sembrava offeso
il suo decoro, se cedeva alle dimande de' sudditi, benchè portate
dal cugino Augusto. Si sospettò tendere questo maneggio a far cadere
quel governo in uno degli arciduchi, e a ricavarne la libertà della
religione nei Paesi Bassi. In somma nulla di ciò ottenne l'arciduca;
ma bensì fu conchiuso che l'imperadore darebbe per moglie al _re
Filippo II_ l'arciduchessa _Anna_ sua figlia, e a _Carlo IX_ re di
Francia l'altra minor figlia _Isabella_. Tornò l'arciduca Carlo in
Italia, dopo aver ricevuto dalla corte cattolica grossi sussidii per la
temuta guerra dei Turchi, e passò a Firenze a visitar la principessa
sua sorella, e di là poi venne a dì 7 di maggio a Ferrara per veder
l'altra sorella, cioè _Barbara_ moglie del _duca Alfonso II_. Siccome
questo duca era sommamente magnifico in simili occasioni, non lasciò
indietro spettacolo o divertimento alcuno per solennizzar la venuta
di sì illustre cognato. Il condusse anche a Venezia a veder la festa
dell'Ascensione; poscia ritornato con esso lui a Ferrara, nel dì 26
del suddetto mese fece eseguire un torneo di maravigliosa invenzione e
di somma spesa, in tempo di notte, e sopra la larga fossa della città,
con singolar varietà di macchine, di azioni e di ricche comparse. Ma
sì grandiosa festa, in cui non si sa se maggior fosse il diletto o
lo stupore, rimase funestata da un lacrimevole successo. Perciocchè
essendo scesi dal muro in una barca sei di que' nobili combattenti
tutti armati, cioè il conte Guido ed Annibale de' Bentivogli (l'un
figlio e l'altro fratello del conte Cornelio Bentivogli), il conte
Ercole Montecuccoli, Niccoluccio Rondinelli, il conte Ercole Bevilacqua
ed Annibale Estense, tutti signori di rara nobiltà e valore, per poca
avvertenza dei loro servitori, si rovesciò la barca, e, a riserva dei
due ultimi, i quattro primi cavalieri restarono miseramente affogati
nell'acqua.

Un altro miserabile spettacolo di lunga mano maggiore si provò
nell'anno presente in Venezia. Tra le maraviglie di Italia vien
considerato il ricchissimo e vastissimo arsenale di Venezia. Nella
notte susseguente alla festa dell'Esaltazione della Croce, ossia
al dì 14 di settembre (e non già al dì 24, come ha, credo per
errore di stampa, il Campana), o per malizia degli uomini, o per
natural fermentazione dei nitri dell'aria, si attaccò fuoco in uno
dei torrioni, dove era la polve da cannone, che si comunicò ai tre
altri simili. Tale fu l'empito di questo scoppio, che rovinò la
metà dell'arsenale, si fracassarono molte galee, andò per terra
gran quantità di case vicine, e tutto il monastero e la chiesa delle
Celestine, con altri infiniti danni. Tre o quattro mesi prima s'era
divulgato un prognostico, senza saperne l'autore, che alla metà di
settembre verrebbe la fine del mondo. Con questa prevenzione in capo
non si può esprimere qual terrore negli animi anche della gente savia
producesse sì spaventoso accidente. Ma ritornata la quiete primiera,
non tardarono quei prudentissimi padri a rifabbricar tutto anche in
forma migliore. Fu questo un preludio a maggiori disavventure della
repubblica veneta, la quale, sentendo un grande armamento che si
faceva dalla parte di Selim sultano dei Turchi, fu obbligata anch'essa
a fare un grosso preparamento di vele e genti per quel che potesse
occorrere. Attendeva intanto l'indefesso _pontefice Pio V_ a mettere
in buon assetto le cose della religione, con sostenerne la difesa in
Francia, Germania e Fiandra, e insieme a riformar gli abusi dello stato
ecclesiastico. Da questo furono banditi gli Ebrei, e loro solamente
permesso di abitare in Roma ed Ancona. Con buona prammatica fu
riformato il lusso delle donne, e molto più quello degli ecclesiastici.
Uscì rigoroso proclama che vietava a chiunque avea abitazione in Roma,
il poter andare alle pubbliche osterie e taverne, per quivi mangiare,
bere o giocare, essendo queste unicamente istituite pel bisogno de'
forestieri e per chi non ha casa: regolamento che verisimilmente fu
di corta durata ma che sarebbe da desiderare introdotto e mantenuto
anche nelle altre città, per impedir tanti disordini che ne provengono
al basso popolo. Ma pur troppo andrà sempre il privato interesse al di
sopra del pubblico bene.

Le paci degli ugonotti in Francia erano come le febbri quartane, e
però poco stettero coloro a sguainar le spade, e a far più che mai
una furiosa guerra ai cattolici. Il _re Carlo IX_ per questo ricorse
al papa, ai principi d'Italia e al re di Spagna. E non indarno,
perciocchè, conoscendo il pontefice quanto in quei torbidi fosse
interessata la causa di Dio, fece quanto potè per soccorrerlo. Da
saggio padre non adoperò già nei suoi Stati l'odioso ripiego di
accrescere la gravezze, ma sì ben si servì delle preghiere, colle
quali ricavò dalla sola Roma cento mila ducati, ed altrettanto dagli
ecclesiastici, ed altri cento mila dal rimanente de' suoi Stati. Adunò
inoltre quattro mila fanti e mille cavalli, coi quali si congiunsero
altri mille fanti e cento cavalli somministrati dal duca di Firenze.
Eletto per generale d'essa gente il _conte Sforza_ da Santafiora,
spedì questo aiuto in Francia: aiuto non lieve al re Cristianissimo in
que' bisogni, essendosi poi segnalati questi Italiani nella difesa di
Poitiers, e nella battaglia di Moncontur, in cui le armi cattoliche
riportarono una gloriosa vittoria. Ventisette furono le insegne
o bandiere che in tal congiuntura guadagnò il conte di Santafiora
generale del papa; e queste, inviate a Roma, furono appese in San
Giovanni Laterano con iscrizione in marmo per eterna testimonianza
della pietà del papa e del valore degl'Italiani. Non parlo del
progresso delle guerre civili di Francia, per accennare dipoi gli
avvenimenti di Fiandra, nei quali parimente ebbero parte molte milizie
e nobili d'Italia. Il _duca d'Alva_, in cui, oltre alla naturale
inclinazione, si accresceva ogni dì più qualche dose di alterigia
per le vittorie riportate, e per tante armi che aveva in sua mano, si
teneva ormai sotto i piedi la nazion fiamminga, sotto il qual nome a me
sia lecito di comprendere tutti i Paesi Bassi. Trovando egli non solo
esausto, ma anche indebitato l'erario regio, per rimetterlo, anzi per
renderlo capace di maggiori imprese, si avvisò d'imporre nuovi aggravii
a quei popoli. Pubblicò dunque un editto, ordinando che si pagasse
per tutte le vendite de' mobili la decima parte, la vigesima per gli
stabili, e di tutti per una volta sola la centesima. Ma i Fiamminghi,
assai conoscenti che questo insopportabil peso era la maniera
d'impoverirli, e che tutto quello che contribuissero alle voglie
del duca, avea da servire per maggiormente conculcar loro stessi,
cominciarono a ricalcitrare, mostrando che siffatto insolito aggravio
andava a rovinar interamente il traffico, già troppo infievolito a
cagion di tanti tessitori che erano passati in Inghilterra; e che si
ridurrebbono in tale povertà, che neppure in tempo di pace avrebbero
potuto pagare le ordinarie contribuzioni. Ma quanto più essi gridavano
e comparivano renitenti ad una cieca ubbidienza, tanto più inalberava
il duca. Il tornare indietro non era cosa da Spagnuolo; perciò venne
al tuono delle minacce, ma senza ottener l'intento. In tali dispute
terminò l'anno presente in quelle parti.

Ebbero in quest'anno varii capi di querele contra del pontefice
l'imperador _Massimiliano II_ e il re di Spagna _Filippo II_. Le buone
maniere che sapeva usare l'accorto duca di Firenze _Cosimo I_, l'aveano
renduto sì accetto a _papa Pio V_, ch'egli si potea in certa guisa
chiamare l'arbitro della corte romana. Bastava che egli chiedesse,
per ottenere. Concertata dunque fra loro la maniera di decidere, senza
decidere, la preminenza del duca di Firenze sopra quel di Ferrara, il
papa nel dì primo di settembre, senza partecipazion del sacro collegio,
dichiarò Cosimo _gran duca di Toscana_, con assegnargli la corona
regale. Specialmente si fondò egli, per concedergli quest'onore, nella
pretensione del duca di non riconoscere alcun superiore temporale
nel dominio fiorentino, e in una non so qual distinzione di papa
Pelagio. Per questa risoluzione si risentirono forte e fecero gravi
doglianze l'imperadore e il re di Spagna, pretendendola per una
manifesta usurpazione del diritto altrui, stante l'esser Cosimo pel
dominio fiorentino vassallo dell'imperio (come esso Augusto con sua
lettera[467] diceva apparire dalle investiture ossia dai diplomi
di Carlo V), e per la signoria di Siena vassallo dei re di Spagna;
e stante il non aver i pontefici giurisdizione alcuna temporale in
quegli Stati. Tanto più ancora si alterarono quei due monarchi, perchè
a dispetto delle loro proteste e richiami, portatosi il duca Cosimo
nell'anno seguente a Roma, con gran solennità ricevette dalle mani del
papa la corona regale e lo scettro, senza che alcuno degli ambasciatori
dei principi volesse intervenire a quella funzione. Dichiaravasi poi
particolarmente esacerbato il re Cattolico, per avere il papa inviato
in Sicilia monsignor Paolo Odescalco con titolo di nunzio, e facoltà
di regolar quivi le cose ecclesiastiche: cosa insolita e contraria
al preteso privilegio, ossia consuetudine della chiamata monarchia
di Sicilia. Dolevasi inoltre che il pontefice avesse fatta un'altra
novità coll'aggiugnere alla bolla _In Coena Domini_ la proibizione ai
principi d'imporre nuove gabelle e dazii ai popoli lor sudditi, con
iscomunicar chi ciò facesse, senza eccettuare alcuno dei monarchi. Ma
in nulla andarono a finir tutti questi lamenti, proteste e disgusti,
perchè tempi correano, ne' quali ognun dei potentati cattolici
abbisognava delle rugiade di Roma; l'imperadore per la guerra temuta
vicina dei Turchi; il re di Francia per quella degli ugonotti; e il
re Cattolico per la rivolta dei Mori, e per li torbidi della Fiandra.
Anche il duca di Savoia _Emmanuel Filiberto_ restò non poco offeso per
l'onore conferito dal papa al duca di Firenze, e mandò le sue grida
a Roma. Quetollo il pontefice con dire di non aver inteso con ciò di
pregiudicare ai diritti di principe alcuno.

Grande strepito parimente fece in quest'anno ciò che nel dì 26 di
ottobre accadde al santo cardinale ed arcivescovo di Milano _Carlo
Borromeo_. Tra le tante memorabili azioni sue per riformare l'uno e
l'altro clero di quella città, singolare fu la sua premura di mettere
buon sesto al troppo scorretto e corrotto ordine dei frati umiliati:
ordine nato nei secoli addietro in essa città, e dilatato per la
Lombardia. Congiurarono contra di lui alcuni dei più scellerati, e
un Girolamo Donati, per soprannome il Farina, sacerdote fra essi,
prese l'assunto di liberar da questa chiamata vessazione l'ordine
suo. Aspettò costui che il sacro pastore si trovasse inginocchiato su
uno scabello verso mezz'ora di notte nell'oratorio dell'arcivescovato
dove concorreva alle orazioni la di lui famiglia con altre persone
divote; ed allorchè i musici cantavano queste parole: _Non turbetur
cor vestrum, neque formidet_, dalla porta dell'oratorio, in vicinanza
di quattro braccia, gli sparò un'archibugiata. Il colpi una palla
nel mezzo della schiena, ma non passò il rocchetto, e cadde a terra.
Più d'uno dei quadrelli, onde era carico l'archibugio, penetrò fino
alla cute, e solamente vi lasciò un nero segno. Gli altri quadretti
percossero il muro in faccia, e vi fecero uno squarcio. Si sentì il
santo arcivescovo urtar sì forte da questo colpo, che cadde boccone
sullo scabello, e si tenne per ferito a morte. Pure stette saldo,
finchè fosse terminata l'orazione, dopo la quale si trovò egli sano
e salvo con segno manifesto della mano di Dio, che miracolosamente
il preservò dalla morte. Ebbe tempo il sicario di fuggire e di
nascondersi; ma non si ascose già alla giustizia di Dio, perchè di
lì a qualche tempo scoperto, ebbe il meritato castigo, tuttochè il
buon cardinale facesse il possibile per salvargli la vita. Per tanta
iniquità fu poi totalmente estinto da papa Pio V, nel dì 8 di febbraio
del 1571, l'ordine dei frati Umiliati.


NOTE:

[467] Lunigo, Codice Diplomat.




    Anno di CRISTO MDLXX. Indizione XIII.

    PIO V papa 5.
    MASSIMILIANO II imperad. 7.


Ancorchè si godesse in Italia la pace, anno fu questo di calamità
non lievi, anno specialmente lagrimevole per la guerra mossa dai
Turchi alla Cristianità. Era cominciata nel precedente una gravissima
carestia, che continuò per gran parte di quest'anno, affliggendo, chi
più chi meno, tutti i popoli dell'Italia. Massimamente in Venezia si
provò questo flagello, laonde la saviezza di quei reggenti non ebbe
altro ripiego che di metter mano ai magazzini dei grani riserbati
pel bisogno delle armate, confidando in Dio di risarcir questo danno.
Servì anche tal disavventura per far maggiormente risplendere in Roma
e nello Stato ecclesiastico l'amor paterno di _papa Pio V_, avendo
egli procurato dei grani dalla Puglia, e fin di Francia, e fattili
distribuire a minor prezzo ai popoli. In gloria sua si rivolse la
grossa perdita che per tal cagione fece la camera pontificia. Ma ciò
che maggiormente angustiò gli animi degl'Italiani, fu l'essersi ornai
scoperta ed avverata l'intenzione de' Turchi contra di Cipri. Che
bell'isola, che delizioso e fertile paese fosse anticamente Cipri, non
ha bisogno d'impararlo da me chiunque ha qualche tintura di geografia.
Finsero gli antichi esser ivi nata Venere, per significar le sue
delizie. E finchè quell'isola, non immeritevole del nome di regno,
ebbe i suoi re cristiani, si mantenne in gran credito; dacchè è caduta
in mano de' Turchi, non pare più quella di prima: disgrazia comune a
tanti altri una volta bellissimi paesi dell'Asia, per la trascuraggine
ed avarizia di quei barbarici padroni. Erano circa ottanta anni che
la repubblica veneta signoreggiava in Cipri, e perchè durava la pace
colla Porta ottomana, lieve presidio d'armati teneva alla difesa di
quell'isola, fidandosi delle cernide che erano a mezza paga. Nel cuor
d'essa isola si covavano ancora dei mali umori per l'odio professato
dai lavoratori delle terre ai nobili, dai quali venivano trattati come
schiavi: male inveterato, a cui, per quanto facesse la veneta saviezza,
non potè mai trovare rimedio che lo risanasse. Costoro nulla più
sospiravano che di mutar padrone colla solita lusinga di trovarne dei
migliori, o, per dir meglio, dei meno aspri e meno indiscreti.

Non furono pigri al sentore della minacciata irruzione dei Turchi i
senatori veneti a far gente, ed allestir quante galee ed altri legni
mai poterono. Nel qual tempo, cioè al dì 3 di maggio, festa della
Croce, mancò di vita il doge _Pietro Loredano_, e in luogo suo nel dì
9 oppure 11 d'esso mese fu sostituito _Luigi Mocenigo_, personaggio di
gran vaglia, quale appunto si richiedeva in tempo di tanti disastri.
Con volontarie offerte di uomini, di danaro, di munizioni e legni,
concorsero all'aiuto di essa repubblica tutte le città, e i nobili
e benestanti del suo dominio. Minore non fu l'ardore e zelo di papa
Pio in questo bisogno della cristianità. Colle più efficaci lettere
si studiò di commuovere i principi cristiani, e fino il sofì di
Persia; ma non gli riuscì, se non di trarre alla difesa dei Veneziani
il re Cattolico. Per aggravare il men possibile i sudditi suoi, e
far danaro, s'indusse il pontefice a vendere alquanti chericati di
camera, da' quali ricavò ducento mila scudi, e giunse fino a spogliare
il _cardinale Alessandrino_ suo nipote del grado di camerlengo, per
conferirlo al cardinal Cornaro, che sborsò per esso sessanta mila
ducati d'oro. Con tali sussidii fece egli armare dodici o tredici
galee, general delle quali fu costituito _Marcantonio Colonna_. Dal
re di Spagna vennero spedite quarantanove, oppure cinquantadue altre
galee sotto il comando di _Gianandrea Doria_. Ma soprattutto grandioso
fu l'armamento della repubblica veneta, tuttochè allora più che mai
si provassero i morsi della carestia; avendo ella messi insieme circa
centosessanta legni da guerra, senza contar quelli da carico. Altri
scrissero essere quell'armata veneta composta di cento trentasei galee
sottili, undici galee grosse, fuste undici, navi, tra veneziane e
forestiere, trenta, e galeoni quindici di Candia. Di sì grossa armata
navale restò eletto capitan generale _Girolamo Zeno_. Unironsi queste
forze cristiane alla Suda in Candia, ma con provarsi anche allora che
le leghe non son diverse dai leuti, difficili ad accordarsi, troppo
facili a scordarsi. Niuno avea preveduto, o certamente non s'era
provveduto, a chi dovesse toccar la preminenza, ed anche la principal
direzione della flotta combinata, pretendendo quell'onorevol posto
cadaun dei generali per varie loro ragioni. Si perdè gran tempo ad
aspettar le istruzioni e risoluzioni delle corti; e intanto entrarono
varie malattie epidemiche, oppur la vera pestilenza nelle galee
veneziane, che sconcertò di troppo le misure prese. In una parola,
tante armi dei cristiani a nulla avendo servito per la difesa di
Cipri, si ridussero ai quartieri di verno, nè si potè contare alcuna
riguardevole loro impresa.

Non così avvenne alla potentissima flotta turchesca, la quale fu
creduta da alcuni che ascendesse a trecento vele. Approdò con tante
forze a Cipri il bassà Mustafà generale di terra di essi Turchi, ed
insieme Pialy bassà generale di mare. Se più gente e più consiglio
fosse stato in quell'isola, forse loro si potea impedire lo sbarco. Ma
le cernide ricusarono di comparire alla difesa; i villani, maltrattati
da quella nobiltà, accolsero a braccia aperte i Musulmani. Sbarcata
la prima gente, tornò Pialy verso terra ferma, per condurre un nuovo
convoglio. Voce comune fu che in più volte sessanta mila combattenti
almeno, fra' quali circa sei mila cavalli ed altrettanti giannizzeri,
smontassero in quell'isola. Impresero quei Barbari nel dì 25 di
luglio l'assedio di Nicosia, città capitale del regno, ch'era stata
convenevolmente fortificata e provveduta di viveri, ma mal fornita
di presidio valevole a render vani gli sforzi dei Turchi, o almeno a
difficoltarne i progressi, perchè consistente in soli mille e trecento
fanti italiani pagati, e in quasi altri otto mila Ciprioti, parte
nobili e parte plebei, quasi tutta gente inesperta alle azioni di
guerra. Con tutto ciò in quindici assalti furono ributtati i Turchi, e
durò quell'assedio sino al dì 9 di settembre; nel quale sì fieramente
restò combattuta la città, che vi entrarono vittoriosi gl'infedeli.
Orrido spettacolo allora si vide: più di quindici mila cristiani, fra'
quali si contò gran numero di fanciulli minori di quattro anni, furono
messi a fil di spada; il resto di que' cittadini condotti in una misera
schiavitù, pochi essendosene salvati; ogni sfogo di libidine anche
più nefanda ivi si esercitò; e perchè la città era ricchissima, gran
preda fu fatta da quei cani. Dopo tale acquisto, vilmente si rendè
Cerines, nè altro luogo dell'isola fece da lì innanzi resistenza,
fuorchè Famagosta, città principale dopo Nicosia. Poco stette Mustafà
a mettere il campo intorno ad essa, e ad accostarsele colle trincee; ma
difendendosi valorosamente i cristiani, e venuto il tempo di menare in
salvo l'armata navale per la vicinanza del verno, l'assedio si cangiò
in blocco, e per questo anno Famagosta schivò il giogo turchesco.

Nel dì 25 di febbraio dell'anno presente il pontefice pubblicò una
terribil bolla contro _Elisabetta regina_ d'Inghilterra, dichiarata
scomunicata e privata di ogni diritto in quel regno, con ordinare
agl'Inglesi di non prestarle ubbidienza. Dovette avere il santo padre
giusti motivi di formar questa bolla, e di formarla dopo tanto tempo
che Elisabetta era salita e sì ben assodata sul trono. Fu creduto
che si maneggiasse in Inghilterra una secreta congiura di cattolici,
che poi scoperta svanì colla morte del duca di Norfolch. Ma qual buon
effetto potessero produrre siffatti fulmini consistenti in sole parole
contra di un regno, dove sì gran piede avea presa l'eresia, professata
non men da essa regina che dai più del popolo, forse allora non
l'intesero i politici, e meno ora l'intendiamo noi, al sapere che dopo
ciò andarono sempre più di male in peggio gli affari della religione
cattolica in quel regno. Alle calamità dell'anno presente, cioè alla
carestia, alla guerra, e alla pestilenza, che in varii luoghi si fecero
sentire, si aggiunse anche il tremuoto. Cominciò questo in Ferrara
nella notte seguente al dì 16 di novembre, e continuò poi con varie
ora picciole ora grandi scosse pel resto dell'anno, e parte ancora
del seguente. Rovinò per questo flagello parte del castello del duca,
e molte chiese, monisteri e case; e fu obbligato il popolo a ridursi
nelle piazze e campagne sotto capanne e tende, finchè a Dio piacque
di restituir la quiete a quella terra. In essa città di Ferrara molto
prima, cioè nel dì 19 di gennaio del presente anno, furono celebrate
le nozze di _Lugrezia d'Este_, sorella del duca _Alfonso_, con
_Francesco Maria della Rovere_, figlio primogenito del duca d'Urbino.
Passò ancora per Fiandra, incamminata a Madrid, l'arciduchessa Anna
figlia dell'imperador Massimiliano II, maritata con _Filippo II re_
di Spagna. Numerosa flotta la condusse in Ispagna, dove con somma
magnificenza fu accolta, e succederono nobilissime feste accompagnate
dalla universale allegria; tanto più grande, perchè già era terminata
la guerra contro i Mori con grande onore di _don Giovanni d'Austria_,
dal cui comando e valore si riconobbe la felice riuscita di quella
per altro difficile impresa. Fu eziandio condotta in Francia, nel dì
26 di novembre di questo anno dall'elettore di Treveri l'altra minore
_arciduchessa Isabella_, figlia del suddetto Augusto, maritata col _re
Carlo IX_: matrimonio che durò poi pochi anni, e di cui non uscì che
una principessa di corta vita anch'essa.




    Anno di CRISTO MDLXXI. Indizione XIV.

    PIO V papa 6.
    MASSIMILIANO II imperadore 8.


I progressi dell'armi turchesche nell'isola di Cipri, quanto dall'un
canto accrescevano il terrore ai popoli d'Italia, altrettanto
incitavano il papa, il re Cattolico e la repubblica veneta a premunirsi
per la difesa dei loro Stati, che tanto più restavano esposti alle
violenze degl'infedeli. Spedì il pontefice per questo il _cardinal
Alessandrino_ in Ispagna a trattare una lega stabile fra esso, il _re
Filippo_ e i _Veneziani_ contro il nemico comune. Fu questa conchiusa
nel dì 20 di maggio con varie capitolazioni. Fecero poscia queste tre
confederate potenze i loro maggiori sforzi in congiuntura di tanto
bisogno, ma non con quella prontezza che occorreva, parte per la
difficoltà di raunar la troppo necessaria pecunia, e parte pel tempo
ch'esige il preparamento delle genti, navi, munizioni, e di tanti altri
varii attrecci di guerra. Non mancarono già i Veneziani di spedire
verso la metà di gennaio Marcantonio Querini con quattro navi scortate
da dodici galee, per portare soccorso alla città di Famagosta bloccata
dai Turchi. Felicemente arrivò colà questo convoglio; tre galee nemiche
furono colle artiglierie battute a fondo, e le altre fuggirono. Sbarcò
il Querini mille e settecento fanti in quella città, e gran copia di
provvisioni da bocca e da guerra, ma non già sufficiente a sostenere
un lungo assedio. Pervenuto al sultano Selim l'avviso di questo
soccorso, diede nelle furie contra del bassà Pialy, e poco mancò che
non dimandasse la sua testa; il privò nondimeno del generalato, e a lui
sostituì il bassà Aly. Costui insieme col bassà Mustafà, siccome ben
comprese le premure del gran signore, così non ommise diligenza veruna
per tosto ripigliare l'interrotto assedio di Famagosta. Se dobbiam
credere alle relazioni di questa guerra, descritta da moltissimi autori
di quel tempo, fioccò da tante bande e con tanti tragitti sì gran
numero di soldati infedeli pagati e venturieri nell'isola di Cipri,
che fu creduto ascendere a quasi ducento mila combattenti e a quaranta
mila guastatori. Probabilmente, secondo il solito, la fama, la paura
e il voler giustificare la fortuna dei Turchi, accrebbe, se non della
metà, almen di un buon terzo le loro forze. Nell'aprile si riaprì sotto
Famagosta il teatro della guerra, alla cui difesa non si trovarono se
non quattro mila fanti, lieve guarnigione in sì gran bisogno. Furono
anche alzati varii forti contro la città; le trincee cominciarono
ad inoltrarsi, le batterie a far continuo fuoco. Giocarono dall'una
e dall'altra parte varie mine, e furono dati molti assalti, tutti
ripulsati con grande mortalità degli aggressori.

Ma perciocchè ai Turchi, per ottenere in siffatte occasioni l'intento
loro, nulla incresce il sacrificar migliaia di persone, andò così
avanti il loro furore, con iscemare intanto il numero dei difensori,
che nel dì 2 d'agosto i cristiani, dopo aver fatte maraviglie di
valore, trovandosi non aver più che sette barili di polve da fuoco,
furono obbligati a trattar della resa nel dì suddetto. Accordò l'iniquo
Mustafà quanto essi domandarono, cioè salve le persone, armi e robe
dei soldati e cittadini; che questi potessero vivere secondo la legge
cristiana e ritener le loro chiese; che i soldati, e chiunque volesse,
avessero libero passaggio in Candia, scortati dalle galee turchesche.
Non si può senza orrore e senza raccapricciarsi rammentare qual fosse
la perfidia ed inumanità di Mustafà in tale occasione. Dacchè furono
venuti sufficienti legni per menar via i soldati cristiani, e questi
imbarcati, _Marcantonio Bragadino_ provveditore e governator della
città, ed _Astorre Baglione_ generale dell'armi con gli altri nobili,
e con cinquanta soldati, per concerto già fatto, uscirono della città
(era il dì 15 di agosto), e andarono al padiglione di Mustafà, affine
di consegnargli le chiavi. Cortesemente furono accolti, e fatti sedere,
e il Turco, passando di uno in altro ragionamento, mise infine mano
ad una di quelle avanie che spesso usano quei barbari contra dei
cristiani, imputando al Bragadino di aver durante la tregua fatto
ammazzare alcuni schiavi turchi. Negò il Bragadino di aver commesso
un tale eccesso. Allora Mustafà tutto in collera alzatosi in piedi,
ordinò che ognun di loro fosse legato, essendo essi senz'armi, perchè
all'entrar del padiglione furono astretti a deporle. Così legati e
condotti nella piazza davanti al padiglione, a cadaun di quei nobili,
fuorchè al Bragadino, tagliato fu il capo. I soldati venuti con loro, e
circa trecento altri cristiani furono messi a fil di spada; e quei che
erano imbarcati, svaligiati tutti e posti alla catena. Il Bragadino,
dopo avere sofferto varii strapazzi, spogliato ed attaccato al ferro
della berlina, fu scorticato vivo da un Giudeo. Tal costanza d'animo
in sì fieri tormenti mostrò quel prode cavaliere, che niun segno mai
diede di dolore; e solamente raccomandandosi a Dio, e rimproverando
al Barbaro la rotta fede, allorchè giunse il tagliatore all'umbilico,
spirò l'anima. La pelle sua riempiuta di paglia, ed attaccata ad una
antenna, fu mandata a farsi vedere per tutti i lidi della Soria: trofeo
ben degno d'una perfidia e crudeltà senza pari. E in tal guisa restò il
bel regno di Cipri in mano dei nemici del nome cristiano.

Non parlerò io d'altre minori azioni di guerra fatte dai Veneziani e
Turchi nell'Adriatico, e in altri mari prima di questo tempo, o durante
l'assedio di Famagosta, premendomi di rallegrare i lettori dopo sì
disgustosa narrativa con un memorabil fatto dell'armi cristiane, e
massimamente italiane. Avea il re Cattolico _Filippo II_ spedita la sua
flotta navale a Messina sotto il comando di _don Giovanni d'Austria_
suo fratello naturale, a cui si unì _Gian-Andrea Doria_ Genovese colle
sue galee al soldo di esso re. Colà ancora erano giunti _Marcantonio
Colonna_ generale del papa colle sue galee, e _Sebastiano Veniero_
generale delle forze di mare della repubblica veneta. Trovossi nella
mostra consistere l'unione di queste flotte in dodici galee del papa,
in ottantuna del re di Spagna, con venti navi, e forse più, da carico;
in cento e otto galee, sei galeazze e due navi de' Veneziani; in tre
galee di Malta e in tre altre del duca di Savoia. Eranvi altri legni
minori in gran copia. Sopra sì possente armata militavano dodici mila
italiani, guidati da valorosi capitani di lor nazione, cinque mila
spagnuoli, tre mila tedeschi, tre mila venturieri, portati dalla
difesa della fede e dal desiderio della gloria, oltre ai necessari
marinai. Fra que' venturieri non si debbono tacere _Alessandro Farnese_
principe di Parma, e _Francesco Maria della Rovere_ principe d'Urbino.
Fecero vela questi generosi campioni nel dì 16 di settembre dopo varie
consulte, con risoluzione di andar a trovare l'armata navale nemica,
per fiaccare le corna alla potenza ottomana, divenuta oramai troppo
insolente e superba per le passate vittorie. Trovaronsi a vista le
due potenti nemiche armate la mattina del dì 7 di ottobre, giorno di
domenica. Era partita la turchesca da Lepanto, comandata dal generale
Aly, dal generale di Tunisi e di Algeri, e da altri bassà e sangiacchi,
e in numero di vele era molto superiore alla cristiana. Avea ordine
dal gran signore il general Aly di venire a battaglia scontrandosi
coi nemici; ed appunto furono a fronte dei cristiani verso l'isole
Curzolari. Allora dall'una e dall'altra parte si misero in ordinanza
tutte le navi, formando cadauna armata tre schiere a guisa di mezza
luna. Don Giovanni d'Austria generalissimo postosi in una fregata
andò girando ed animando ciascuno a ben combattere per la difesa e per
l'onore della fede cristiana, con assicurar tutti della protezione di
Dio, potentissimo padre dei suoi fedeli, e gran rimuneratore di chi
mette la vita per la santa sua religione. Inteneriti tutti a queste
parole i soldati, e piangendo per la allegrezza, rispondevano con alte
grida: Vittoria, vittoria. Si faceano intanto continue preghiere dai
popoli cristiani per implorare la benedizion di Dio all'armi cristiane;
il papa avea a questo fine pubblicato prima il giubileo, ed eransi
fatte pie processioni dappertutto.

Azzuffaronsi dunque le due contrarie armate, e si dichiarò presto
la mano di Dio in favore dei suoi. Soffiava dapprincipio un vento
maestrale favorevole ai Turchi. Si abbonacciò il mare, ed eccoti
sorgere un vento siroccale, che portava tutto il fumo contra dei
Turchi, e quanto rispigneva indietro i loro legni, altrettanto
facilitava ai cristiani l'urtare in essi. Durò il terribil
combattimento ben quattro ore, senza che piegasse la vittoria ad
alcuna di esse. Ma le galee grosse cristiane, che erano avanti,
tal danno colle artiglierie recavano ai nemici, che cominciarono ad
affondare alcuni dei legni turcheschi. Quindi si abbordarono insieme
le galee di questi e di quelli, ed allora si fece pruova di chi
vantaggiasse l'altro in valore. Gran bisogno di coraggio ebbe don
Giovanni d'Austria, essendosi trovata la sua capitana in gran pericolo
per lo sforzo incredibile della reale dei Musulmani contra d'essa,
e per trecento almeno de' suoi rimasti ivi uccisi. Non men di lui
gli altri due generali Colonna e Veniero fecero singolari prodezze.
Finalmente andò in rotta l'armata turchesca, dappoichè il generale Aly
fu ucciso d'archibugiata. Il suo capo reciso dal busto, e messo sopra
una picca, finì di mettere lo spavento in chiunque potè ravvisarlo.
Venne alle mani dei cristiani una gran quantità di legni nemici e di
prigioni. Almen quindici mila infedeli fu stimato che perissero in quel
terribil conflitto. L'iscrizione posta a _papa Pio V_ ed alcuni autori
parlano di trenta mila di coloro uccisi; ma certo niuno li contò.
Vi perderono la vita più di cinque mila cristiani fra i quali alcuni
insigni personaggi, e spezialmente fu compianta la morte di _Agostino
Barbarigo_ provveditor generale della veneta armata, alla cui savia
condotta si attribuì in parte sì gloriosa vittoria. Più di dodici
mila schiavi cristiani in tal congiuntura riacquistarono la libertà.
Moltissimi di essi, allorchè videro declinar le forze turchesche,
essendosi sferrati, aveano accresciuto il terrore nelle lor galee.
Anzi gli stessi schiavi dell'armata cristiana, dacchè fu loro promessa
la libertà dopo la vittoria, presero l'armi, e recarono non lieve
aiuto ai combattenti padroni. Furono dipoi divise fra i vincitori le
spoglie e i prigioni, ch'erano circa cinque mila. Al generale del papa
toccarono diecisette galee e quattro galeotte; a don Giovanni d'Austria
cinquantasette galee ed otto galeotte; ai signori veneziani galee
quarantatre e sei galeotte. Tra Savoia e Malta furono divise diciotto
galee. Fama fu che circa sessantadue legni turcheschi fossero gittati a
fondo, e certamente si affondarono diecisette galee cristiane.

L'avviso di sì segnalata vittoria, portato da uffiziali e corrieri alle
corti, non si può esprimere qual giubilo spargesse nel cuore di ogni
cattolico, e con quante feste e trasporti d'allegria fossero dipoi
rendute grazie all'Altissimo. In Venezia tanta fu la gioia, che quel
popolo diede in eccessi. Giunse a Madrid la lieta nuova, seguitata fra
poco da altra felicità, cioè dalla nascita di un figlio maschio del re
Cattolico, a cui fu posto il nome di _Ferdinando_, accaduta nel dì 4
di dicembre. Da Venezia in due giorni arrivò a Roma questo avviso, che
riempiè di inesplicabil consolazione il pontefice e il popolo romano.
Scritto è che al santo padre Dio rivelò la riportata vittoria nell'ora
stessa in cui questa si dichiarò a favor de' cristiani. Crebbe dipoi
l'universal gioia in Roma stessa al comparir colà nel dì 16 di dicembre
il generoso generale dell'armi pontificie _Marcantonio Colonna_, il
quale cotanto avea contribuito al buon esito di quella impresa. Il
ricevimento suo rinovellò in qualche maniera la memoria degli antichi
trionfi romani: tal fu la pompa con cui venne incontrato dal senato
e dai magistrati della città, ed accompagnato al Campidoglio, alla
udienza del papa e al sacro tempio di Santa Maria d'Araceli, dove
con suntuosi doni riconobbe dal favore divino quanto era avvenuto in
quel terribil cimento. Ma chi lo crederebbe? Una sì insigne vittoria,
di cui volle il buon pontefice che si conservasse eterna la memoria
coll'istituire la Festa di Santa Maria della Vittoria, che oggidì
si celebra nella prima domenica di ottobre; una, dico, sì strepitosa
vittoria non fu poi seguitata da alcun rilevante frutto e vantaggio
della repubblica cristiana, e solamente servì a far conoscere che il
Turco non è una potenza invincibile. Perchè ciò avvenisse, lo vedremo
all'anno seguente. Si divisero poi le flotte cristiane per ritirarsi ai
quartieri d'inverno, stante l'avanzata stagione; e benchè i Veneziani
ricuperassero qualche luogo tolto loro dai Turchi in Albania, furono
nondimeno anch'essi forzati a riposare.




    Anno di CRISTO MDLXXII. Indizione XV.

    PIO V papa 7.
    GREGORIO XIII papa 1.
    MASSIMILIANO II imperad. 9.


Fu chiamato in quest'anno da Dio il buon _pontefice Pio V_ a ricevere
in cielo il premio della santa sua vita, e delle tante degne sue
azioni in pro della repubblica cristiana. Le astinenze, le orazioni
e le fatiche sue indicibili per ben esercitare l'uffizio pastorale,
e per la difesa del cristianesimo, aveano forte indebolita la di lui
sanità. Si aumentarono nel marzo i suoi malori; laonde nel dì primo di
maggio passò a miglior vita, lasciando dopo di sè un odore di sì rara
santità, che fu poi registrato dopo molti anni nel ruolo dei beati,
e ai dì nostri si è celebrata la solenne di lui canonizzazione. La
mancanza di questo insigne pontefice quella fu che troncò il filo ai
progressi dell'armi cristiane contro il comune nemico. Aveva egli,
per sostener la guerra santa, negli anni addietro impiegato un gran
tesoro. Maniera inoltre non gli era mancata di raunarne assai più per
continuarla nell'anno presente, di modo che si trovò in castello Santo
Angelo dopo la sua morte un milione e mezzo di scudi d'oro destinato
a quel fine. Teneva egli come in pugno la maggior parte dei re e
principi cristiani: tanta era la venerazione che ognun professava
al complesso delle sue virtù, e al suo indefesso zelo pel bene della
cristianità: e però potevansi sperare per mezzo suo maggiori vantaggi
alla causa comune. Non mancò, è vero, il suo successore di sposare le
medesime massime, siccome vedremo; ma non passò in lui col pontificato
anche il gran credito di papa Pio V. Entrati i cardinali in conclave,
da lì a due o tre giorni, cioè nel dì 15 di maggio, con mirabil
concordia elessero papa il _cardinale Ugo Boncompagno_, creatura di
papa _Pio IV_, personaggio ben degno di sì eccelsa dignità. Era egli
di famiglia antica e nobile bolognese, discendente, secondo le mie
congetture, da quel Boncompagno nativo di Firenze, che circa il 1200
si truova pubblico lettore nell'università di Bologna, e lasciò un
libro intitolato _De obsidione Anconae_ dell'anno 1172, da me dato
alla luce[468], e di cui tuttavia resta inedito in Francia un trattato
_De Arte Dictaminis_, citato dal Du-Cange nel Glossario latino. Di lui
probabilmente fu nipote quel Dragone Boncompagni, che, per attestato
del Ghirardacci[469], nell'anno 1293 con alcuni altri andò inviato dal
senato bolognese per ambasciatore al vescovo di Bologna.

Prese il novello papa il nome di _Gregorio XIII_, dicono per la
venerazione che egli professava a san Gregorio Magno, se pur non fu
a san Gregorio Nazianzeno. Volle che invece di gittare al popolo,
secondochè si usava nella coronazione dei papi, la somma di quindici
mila scudi di oro, questa si distribuisse ai poveri. Parimente in
favor d'essi ordinò che s'impiegassero altri venti mila scudi, soliti
a darsi ai conclavisti, perchè niuna molestia o fatica aveano patito
in sì poco tempo che era durato il conclave. Era non so come saltato
in capo al pontefice _Pio V_ di fabbricare oppur di tirare innanzi una
fortezza nel territorio di Bologna. Il primo favore che papa Gregorio
compartì alla sua patria, fu quello di ordinarne la demolizione nei
primi giorni del suo pontificato. Ad inchinare il nuovo pontefice
si portò in persona Alfonso II duca di Ferrara con accompagnamento
magnifico di molta nobiltà, e vi concorsero ancora gli ambasciatori
di tutti i potentati cattolici. Mostrò dipoi questo pontefice il
medesimo desiderio ed ardore, che aveva già avuto il suo predecessore,
per proseguir la guerra contro la potenza ottomana; e però spedì
tosto nunzii e legati ai monarchi e principi della cristianità, per
pregarli ed esortarli a così lodevole impresa. Confermò generale delle
galee pontificie _Marcantonio Colonna_, già mandato innanzi dal sacro
collegio ad imbarcarsi. Ma non vi fu che il re Cattolico _Filippo
I_I, il quale contribuisce soccorsi, e questi anche lievi a paragon
dell'anno precedente; perchè gravi sospetti correano che il re di
Francia macchinasse guerra contro la Spagna e con qualche certezza si
prevedevano perniciosi movimenti nei Paesi Bassi. Ventitrè sole galee
con sei mila fanti ottenne il pontefice da _don Giovanni d'Austria_,
senza che questi si volesse muovere da Messina col restante di sua
armata, affin d'essere pronto ai bisogni occorrenti del Cattolico
monarca. Contuttociò unite che furono, dopo gran ritardo, queste
forze con quelle de' Veneziani, comandate dal nuovo generale _Jacopo
Foscarino_, trovossi la flotta cristiana gagliarda di centocinquanta
galee, ventitrè navi, sei galeazze e trenta altri legni minori.
Ad onta della gran rotta dell'anno addietro, avea potuto la Porta
ottomana formare una flotta di ducento sessanta tra galee, galeotte
e fuste, con cinque galeazze: flotta nondimeno inferiore di nerbo e
di coraggio alla cristiana. In traccia di costoro fecero vela i due
generali Colonna e Foscarino. Ma il generale turchesco Uluccialì, uomo
di sopraffina accortezza, benchè sempre mostrasse voglia di azzuffarsi,
pure fuggì sempre ogni incontro, e sì artifiziosamente andò trattenendo
i cristiani, che lor fece perdere il resto della campagna; laonde,
appressandosi il verno, non altra gloria riportarono questi a casa, che
quella di aver fatto paura ai nemici. Per altro a sì infelice successo
contribuì non poco don Giovanni d'Austria, il quale ora facendo vista
di voler passare al comando dell'armata, senza poi mantener la parola,
ed ora facendo doglianze perchè senza di lui gli altri due generali
tentassero di dar battaglia, imbrogliò non poco i disegni; e neppur si
trovò grande armonia fra il Colonnese e il Foscarino: cose tutte che
sommamente afflissero papa Gregorio.

L'anno fu questo in cui propriamente ebbe principio la ribellione de'
Paesi Bassi contra del re Cattolico. Avea ben esso monarca mandato
colà un general perdono, che fu pomposamente pubblicato in Anversa dal
_duca d'Alva_ nel 1570, ma con poco frutto, perchè cotali riserve ed
uncini conteneva l'indulto, che pochi ne mostrarono stima, e niuno ne
fece allegrezza. E fin qui era andato fluttuando l'odioso affare delle
gravezze imposte da esso duca tra le di lui minaccie e la disubbidienza
e costanza di buona parte di que' popoli di non voler pagare: quando si
avvisò il superbo reggente di mettere mano alla forza per conciliare
rispetto alle sue leggi col gastigo dei renitenti. Allora apparve
qual odio, quali mali umori covassero le genti di quelle provincie,
soffiando spezialmente nel segreto fuoco con esortazioni e promesse di
soccorsi il principe d'Oranges, animato dai protestanti di Germania
e dagli ugonotti di Francia. Pertanto nell'Olanda, Zelanda e Frisia
si diede fuoco ad un aperto ammutinamento e rivolta di molte città,
dove principalmente avea preso radici la eresia, restando nulladimeno
alla Chiesa ed al re ubbidiente la principal fra esse, cioè Amsterdam.
Collegaronsi queste, prestarono una spezie di ubbidienza all'Oranges,
da lui riceverono governatori e leggi. Ed ecco il principio della
repubblica delle Provincie Unite, volgarmente appellata la repubblica
Olandese, che andò poi a poco a poco crescendo pel concorso dei vicini
Tedeschi, Franzesi ed Inglesi, tanto nella profession dell'eresia,
quanto nella mercatura e nelle forze di mare, che arrivò a divenire
una delle potenze più ricche dell'Europa, quale oggidì la miriamo. Il
di più dee prenderlo il lettore da altre storie. Sia a me lecito di
accennare anche un altro non men sonoro avvenimento della Francia,
spettante all'anno presente. Durava la pace fra il _re Carlo IX_ e
gli ugonotti; ma perciocchè il re, tenendo davanti agli occhi le tante
infedeltà ed insolenze passate di quegli eretici, e temendone sempre
delle nuove, tuttodì cercava la via di vendicarsene e di opprimerli;
finalmente si fermò nella risoluzion seguente. In occasione ch'era
concorsa a Parigi copia di coloro, e spezialmente di nobili, per le
nozze di _Arrigo re di Navarra_ (eretico che a suo tempo vedremo re di
Francia) con _Margherita di Valois_ sorella cattolica del suddetto re
Carlo, segretamente fu dato ordine dal re che nella notte precedente
al dì 24 di agosto, ossia alla festa di san Bartolomeo, si uccidessero
tutti gli ugonotti. Grande strage fu fatta di loro in Parigi, unitosi
il popolo ai soldati del re contro gli odiati nemici della religion
cattolica; e quivi ne perirono circa due o tre mila, come scrissero
l'Adriani e lo Spondano, e non già dieci mila, come altri hanno
scritto, fra' quali si contarono quasi quattrocento gentiluomini
che godeano gradi onorati di milizia: esecuzione, in cui restarono
involti anche molti innocenti cattolici, perchè ricchi. Andò poi un
regio bando, che più non s'incrudelisse contro gli Ugonotti, ma non fu
a tempo per trattenere i cattolici di Lione, Tolosa, Roano ed altre
città, dal mettere a fil di spada quanti di quella setta caddero
nelle lor mani. Famoso perciò divenne in Francia questo macello col
nome delle Nozze parigine e della Notte di San Bartolomeo. Lascerò io
disputare ai gran dottori intorno al giustificare o riprovare quel sì
strepitoso fatto, bastando a me di dire che per cagion d'esso immense
esagerazioni fece il partito degli ugonotti, e loro servi di stimolo e
scusa per ripigliar l'armi contra del re. Nel settembre di questo anno
terminò i suoi giorni _Barbara d'Austria duchessa_ di Ferrara, in cui
fra le molte virtù spezialmente si distinse la pietà, ereditaria dote
della nobilissima casa d'Austria.


NOTE:

[468] Rerum Italicarum, tom. 6.

[469] Ghirardacci, Storie di Bologna.




    Anno di CRISTO MDLXXIII. Indizione I.

    GREGORIO XIII papa 2.
    MASSIMILIANO II imperad. 10.


Molte e grandi consulte, per gl'impulsi spezialmente di _papa
Gregorio_, fatte furono nella corte di Madrid, in Roma e Venezia, per
formare un armamento più formidabile dei precedenti contro l'imperio
ottomano. Si calcolò che il re Cattolico armerebbe centocinquanta
galee, cento i Veneziani e cinquanta il pontefice. Ma con tutti questi
bei consigli, assai chiarita la repubblica veneta che in fare i conti
sugli aiuti altrui, e sulla buona sinfonia delle leghe, sovente si
falla; e che dopo l'insigne vittoria di Lepanto comparivano vigorose
come prima le forze de' Musulmani; e che niun conquisto si era fatto
finora, e sol gravissimi danni aveano patito i suoi littorali: trattò
di pace col gran signore, e la conchiuse per mezzo di un suo ministro
nel mese di marzo, e la ratificò nel seguente aprile, con promettere,
dopo tanti milioni inutilmente spesi nella passata guerra, di pagare
per tre anni cento mila scudi di oro annualmente al superbo sultano.
Chi in bene e chi in male parlò di questa pace; ma sopra gli altri se
ne risentì vivamente il pontefice, per veder fatto un passo di tanta
importanza senza saputa sua; e maltrattato con acerbe parole Paolo
Tiepolo mandato apposta ambasciatore, che gliene diede la nuova, ordinò
che questo gli si levasse davanti. Andò tanto innanzi lo sdegno e
lo sparlare del popolo romano contra de' Veneziani, che il Tiepolo,
temendo di qualche insulto, fu forzato ad armar di gente il suo
palazzo e ad uscirne con molta cautela. Vi volle del tempo a quetare
l'adirato pontefice, ma infine si quetò. Con tranquillità di animo,
all'incontro, accolse il re _Filippo II _questa nuova, anzi lodò la
prudenza veneta, siccome quegli che da molto tempo meditava un'altra
impresa, ed avrebbe anche desiderato che nel precedente anno a quella
sola avessero accudito l'armi de' collegati. Essendo stato cacciato da
Tunisi nell'anno 1571 il bey o dey Amida per le sue crudeltà, il famoso
corsaro Uluccialì re d'Algeri s'impadronì ancora di quella città.
Conservavasi tuttavia in potere del re di Spagna la Goletta, fortezza
posta in faccia al porto di Tunisi; fece Amida ricorso al re Cattolico,
rappresentandogli la facilità di riacquistar quella città, e il re, che
ardeva di voglia di dar qualche gastigo ad Uluccialì per le insolenze e
per li danni che colui recava ai lidi cristiani, segretamente ordinò a
_don Giovanni d'Austria_, soggiornante coll'armata navale in Sicilia,
di far quella impresa. Non si aspettava Uluccialì una tal visita, e
però colla flotta turchesca andava rondando per le riviere di Albania,
dove tuttavia altro non fece che saccheggiar la città di Castro.
Con sole cento sei galee sottili fece vela dai porti della Sicilia
don Giovanni, non avendo potuto le navi cariche di gente pel vento
contrario uscire dal porto di Trapani. Giunto egli nel dì 8 di ottobre
alla Goletta, lo spavento entrò siffattamente nella città di Tunisi,
che la maggior parte degli abitanti col loro meglio se ne fuggì.
Però senza pericolo o fatica vi entrarono l'armi cristiane, le quali
poco tardarono ad impadronirsi anche di Biserta, lontana da Tunisi
dieci miglia. Ma perchè si trovò essere troppo odiato Amida in quelle
contrade, e nacque pensiero agli Spagnuoli di poter conservare quella
gran città sotto il dominio del loro monarca, don Giovanni vi lasciò
con titolo di vicerè o governatore Maometto cugino di Amida, ed ordinò
che quivi si fabbricasse una fortezza atta a signoreggiar la città
dalla parte della Goletta. Alla fabbrica d'essa fu lasciato Gabrio
Serbellone con tre mila Spagnuoli; altrettanti Italiani sotto Pagano
Doria ivi restarono: il che fatto, si restituì don Giovanni con gloria
a Messina, e indi a Napoli, da dove si mise poi in viaggio alla volta
di Spagna, chiamatovi dal re per altri bisogni.

Continuò in quest'anno la guerra in Francia fra il _re Carlo IX_
e gli ugonotti; e in Fiandra fra que' ribelli e il _duca d'Alva_.
Al trovarsi quel duca assai vecchio e mal concio per la podagra,
e più al vedersi cotanto odiato dai popoli, avea più volte chiesta
licenza di tornarsene in Ispagna. La impetrò in quest'anno, e forse
con discapito degli affari del re in Fiandra; perchè s'egli col suo
crudele e sempre detestabile governo avea eccitato sì lagrimevole
incendio in quelle contrade, il credito non di meno e la sua maestria
nell'arte della guerra tenea in somma apprensione il principe di
Oranges e i sollevati: il perchè motivo per loro di allegrezza fu la
di lui partenza. Andò alla corte, e fu ben ricevuto; da lì nondimeno
a qualche tempo restò confinato in Uceda; ma meritava ben altro un
uomo sì inumano. Fama correa che dieciotto mila Fiamminghi di ordine
suo per mano del carnefice avessero perduta la vita. Era vacato per la
morte di _Sigismondo Augusto_ il trono di Polonia, e molti competitori
si affacciarono aspiranti a quella corona. Tanti maneggi (consistenti
per l'ordinario nel buon uso dell'oro) furono fatti da _Carlo IX re_
di Francia, che gli riuscì di far cadere l'elezione in _Arrigo duca
d'Angiò_, suo minor fratello: elezione nulladimeno aggravata da molte
dure condizioni, delle quali parla la storia. Passò in Francia una
bella ambasceria di Polacchi per sollecitar questo principe a consolar
colla sua presenza chi l'aspettava con singolar divozione. Sul fine
di settembre si mosse il re novello verso la Polonia, e non giunse
colà se non sul fine del seguente. Attentissimo sempre al bene della
religione _papa Gregorio XIII_, istituì nell'anno presente in Roma il
collegio germanico coll'annua dote di dieci mila scudi d'oro, affinchè
almen cento giovinetti quivi si educassero, e nelle scienze e lingue
si addottrinassero. Ne diede la cura ai padri della compagnia di Gesù
sì da lui amati e favoriti, che qualunque grazia e privilegio a lui
chiesero, tutto ottennero. Dimorava in questi tempi _Cosimo gran duca_
di Toscana in Pisa, lasciando a _don Francesco_ suo primogenito le
cure del governo. Poca era la sua sanità; sopraggiunse ancora un sì
pernicioso accidente al corpo suo, che ogni suo membro restò impotente
al suo uffizio. Nulladimeno la mente ritenne sempre il suo vigore, se
non che si cominciò a preveder vicina la sua morte.




    Anno di CRISTO MDLXXIV. Indizione II.

    GREGORIO XIII papa 3.
    MASSIMILIANO I imperad. 11.


Mancò infatti di vita nel dì 21 di aprile _Cosimo I gran duca_ di
Toscana, principe degno d'immortale memoria, quantunque non privo di
nei, secondo l'umano costume; ad esaltare il quale da stato civile
privato cooperò la fortuna; e ad assodarlo e a farlo crescere in
potenza contribuì il raro suo senno. Di _donna Leonarda di Toledo_ sua
prima moglie lasciò _don Francesco_, che fu il secondo gran duca, e
_Ferdinando cardinale_, che fu poi terzo gran duca. Dopo la morte di
donna Leonora s'invaghì di una povera giovinetta, per nome _Camilla
Martelli_, e un pezzo la tenne ai suoi piaceri. Ma infine, per le
forti istanze di _papa Pio V_, che un parzial genio professò sempre a
questo principe, la sposò, e di essa ancora ebbe prole. Sopravvissero
parimente a lui due altri figli, cioè _don Pietro_ e _don Giovanni_,
che si segnalarono nel mestier della guerra. A Cosimo dunque succedette
il primogenito _don Francesco_, che in ingegno non cedeva al padre,
ma che non corrispose dipoi alla espettazion de' suoi sudditi colla
saviezza del viver suo. Morì anche nell'anno presente _Guidubaldo
della Rovere_ duca di Urbino, principe rinomato pel suo valore, ma
che nel precedente anno, per aver voluto imporre delle nuove gravezze
ai suoi sudditi, avea dato motivo ad una ribellione, che fu quetata
per opera del pontefice, ma che si tirò dietro la morte e l'esilio di
molti. Ebbe per successore _Francesco Maria_ suo figlio, il quale diede
buon principio al suo governo, con richiamare i banditi dal padre, e
chiunque era fuggito, e con restituire ad ognuno i beni confiscati.
In questi tempi _Guglielmo duca_ di Mantova ottenne da _Massimiliano
Augusto_ il titolo di duca del Monferrato. Riuscì poi l'anno presente
assai funesto alla cristianità per più di un lagrimevol accidente.
Già dicemmo presa in Africa la città di Tunisi dall'armi del re
Cattolico. Uluccialì per questa perdita altamente adirato, seppe così
ben adoperare il credito, che egli godeva alla Porta ottomana, siccome
ammiraglio di quella potenza, che ottenne dal gran signore Selim
un potente esercito per mare e per terra, affine di ricuperarla. Se
vogliam credere alle relazioni d'allora, quattrocento legni tra galee,
galeotte e navi da carico con circa cinquanta mila Turchi (numero
forse alterato) condusse egli come generale di mare a quella volta:
nel qual mentre anche Sinan bassà, genero del gran signore, e generale
di terra, comparve colà con quindici mila Mori ed Arabi a cavallo. Non
era peranche perfezionato il forte già disegnato in Tunisi, mancandovi
la fossa, ed essendo i bastioni appena alzati alla statura d'un
uomo, perchè non vennero somministrati a tempo i necessarii aiuti.
Contuttociò Gabrio Serbellone, lasciato ivi per fabbricarlo, si preparò
per una gagliarda difesa. Nella fortezza della Goletta, che potea far
più resistenza, e veniva creduta inespugnabile, si trovò don Pietro
Portocarrero, governatore di poca perizia, e insieme provveduto di
molta albagia, che ricusò sulle prime di colà ammettere un rinforzo
d'Italiani, perchè, secondo lui, dovea essere dei soli Spagnuoli la
gloria di rintuzzare l'orgoglio turchesco. Ma i fatti riuscirono ben
diversi dalle parole e speranze. Nello stesso tempo Sinan strinse
d'assedio la Goletta ed il forte, e sì vigorosamente affrettò i
lavori, che nel dì 25 d'agosto a forza d'armi mise il piede entro la
Goletta, con tagliare a pezzi la maggior parte di que' difensori. Il
Portocarrero, il figlio del re Amida e circa trecento soldati rimasti
vivi, furono condotti in ischiavitù, e smantellata quella fortezza.
Dicono che vi si trovarono cinquecento pezzi d'artiglieria tra grossi
e minuti. Costò la vita anche ad alcune migliaia di Turchi l'ostinato
assedio dell'altro forte, sostenuto con somma bravura dal Serbellone
contro più assalti datigli dal feroce nemico. Ma finalmente, mai
non comparendo i promessi soccorsi, anch'esso nel dì 12 di settembre
si vide soccombere all'empito delle forze turchesche colla morte di
quasi tutti i cristiani, e fra gli altri di Pagano Doria, trovato ivi
gravemente malato. Il Serbellone, trattato barbaramente da Sinan, fu
menato schiavo e in trionfo a Costantinopoli. Questa grave perdita,
queste continuate prosperità della potenza ottomana faceano venir
freddo agl'Italiani. I Veneziani per sì gran movimento dell'armi
turchesche, sapendo il poco capitale, che può farsi della fede di
que' Barbari, e delle paci stabilite con essi, furono obbligati ad un
nuovo gagliardo armamento, e ad implorar gli aiuti del papa e del re
Cattolico. E veramente il sultano Selim, gonfio per la fresca vittoria,
già macchinava di portar la guerra in Candia, e forse avrebbe eseguito
il mal pensiero, se la sua morte accaduta sul principio dell'anno
seguente oppure verso il fine del presente, con succedergli il figlio
Ammurat, non avesse fatto abortir le meditate sue idee.

Provossi in Francia un'altra disavventura, per aver quivi terminata
la carriera del suo vivere il _re Carlo IX_, in età di ventiquattro
anni nel dì 30 di maggio. Troppo appassionato era per la caccia, e fu
creduto che per gli eccessi di essa egli si guadagnasse una mortal
febbre con isputo di sangue, per cui passò all'altra vita. S'egli
campava, siccome zelantissimo per la religione cattolica, e dotato
di spiriti guerrieri, potea sperarsi che avrebbe purgato il suo
regno dalla gramigna ereticale. In male stato restò per la sua morte
la Francia, perchè si trovava in Polonia _Arrigo III_ suo fratello
e successore; e la regina _Caterina de Medici_ sua madre, lasciata
reggente, tali forze e consiglio non aveva da frenare i sempre inquieti
ugonotti, i quali si diedero tosto a far maneggi coi protestanti
della Germania, per turbare la pace. Pertanto ella sollecitò il figlio
Arrigo, che appena era stato coronato re dai Polacchi, a tornarsene
al suo regno, più di lunga mano desiderabile che quello di Polonia.
Avendo Arrigo trovato delle difficoltà nei magnati polacchi alla
sua rinunzia e partenza, con allegar essi la necessità di raunar per
questo la dieta di tutto il regno, stimò egli meglio di mettersi in
viaggio alla sordina, ossia di fuggire. Lo inseguirono i Polacchi,
ma nol poterono raggiugnere. Passata felicemente la Germania, arrivò
in Italia, e nel dì 17 di luglio entrò in Venezia, dove concorsero
personalmente ad attestargli il loro ossequio _Emmanuel Filiberto duca_
di Savoia, _Alfonso II duca_ di Ferrara e _Guglielmo duca_ di Mantova;
Andrea Morosino, non so come, il chiama Francesco. La suntuosità degli
apparati, dell'accompagnamento e dei divertimenti dati dalla sempre
magnifica repubblica veneta a questo giovane monarca, esigerebbe più
fogli da chi prendesse a descriverla. Nel dì 29 di luglio, accompagnato
dal suddetto duca di Savoia e dal duca Alfonso, fece il re la solenne
sua entrata in Ferrara, dove fermatosi per due soli giorni (tanta era
la sua fretta), ricevè suntuosi passatempi e superba accoglienza. Volò
poscia a Torino, accompagnato sempre da essi duchi, e quivi fu forzato
a fermarsi per dodici giorni, affine di preparargli una possente scorta
di alcune migliaia di fanti e di circa mille cavalli, con cui potesse
andar sicuro dalle insidie degli eretici ribelli del Delfinato. Ma
contuttociò non gli passò netta, avendogli coloro tolta nel passaggio
una parte del suo equipaggio: il che fu cagione ch'egli, inclinato
prima alla pace, prendesse poi la risoluzione di far loro guerra. Si
servì di questa buona occasione il duca di Savoia per far gustare al
re le ragioni sue sopra le terre a lui occupate dal re suo padre. E
con frutto; perciocchè quantunque _Lodovico Gonzaga, duca_ di Nevers
e governator di Saluzzo, mettesse quanti ostacoli mai potè alla buona
intenzione del re Arrigo: pure appena giunto esso re a Parigi, spedì
ordine che fossero restituiti al duca Pinerolo e Savigliano, luoghi
che lo stesso duca diceva essere le chiavi di sua casa. Semi di gran
rottura e di guerra civile si videro in Genova per gara di comando
insorta fra i nobili vecchi e nuovi di quella città. Crebbe poi questa
discordia nell'anno seguente, siccome diremo.




    Anno di CRISTO MDLXXV. Indizione III.

    GREGORIO XIII papa 4.
    MASSIMILIANO II imperad. 12.


Non poteano i nobili nuovi di Genova digerire, che nel governo
della repubblica la nobiltà vecchia godesse più autorità di quel che
conveniva, e che i principali uffizii a lei si dessero. Chiunque ha
letto nei precedenti secoli a quante guerre civili e rivoluzioni sia
stata esposta quella nobilissima e potente città, e come facilmente
ivi si accendesse il fuoco della discordia, nulla si stupirà che
per questi tempi ancora in quel popolo dotato di gran vivacità si
ravvivassero le gare, non volendo gli uni essere da meno degli altri.
Sollevossi inoltre una terza fazione, cioè la popolare, perchè,
trovandosi da molti anni in qua escluso il basso popolo da tutti gli
onori e magistrati del governo, al quale anticamente era ammesso,
con esser anche talvolta giunto ad usurparselo tutto, non cessava di
mormorare della nobiltà, e di aspirare almeno a parte dell'autorità
perduta. Fu appunto commosso il popolo dai nobili nuovi a sollevarsi,
per abbattere i vecchi. Andò tanto innanzi la gara, e il pericolo di
una fiera sedizione, massimamente allorchè fu per eleggersi un nuovo
doge, che i nobili vecchi per minor male della patria giudicarono
meglio di ritirarsi fuori della città, e di cedere al tempo. Dall'una
e dall'altra parte furono spediti ambasciatori a tutti i principi
della cristianità per guadagnarli cadauno in suo favore. Ora tanto
il papa quanto l'imperadore e il re Cattolico, per la premura che
aveano di conservar la pace in Italia, spedirono colà i lor ministri,
con incaricarli di fare il possibile per quetar quelle turbolenze;
e massimamente per parte del pontefice vi fu spedito il _cardinal
Morone_, uomo di mirabil destrezza nel maneggio degli umani affari.
Ma si trovarono sì dure le teste dell'una e dell'altra fazione,
che gran tempo restò inutile la diligenza dei pacieri. Fecero buon
armamento tanto i rimasti in città che gli usciti, e si venne alle
ostilità, con avere i nobili vecchi occupate le terre di Porto Venere,
Chiavari, Rapallo, Sestri e Novi. In favore di questi maggiormente
inclinava il re Cattolico _Filippo II_. Anzi gran gelosia recò ai
cittadini l'essersi fermato in que' mari don _Giovanni d Austria_,
nel mentre che passava a Napoli con cinquanta galee: laonde fu in armi
tutta la città. Voce corse ch'esso don Giovanni, se gli veniva fatta,
meditasse d'insignorirsi di quella città, mosso da privato desiderio
di acquistare un bel dominio per sè: del che poi ne fece risentimento
il re Cattolico. Altri poi dissero che d'ordine dello stesso re si
fermò in quelle parti per dare maggior polso ai trattati di pace, o
per impedire che alcun principe non entrasse in quel ballo. Certo è che
il buon pontefice scrisse per questo lettere di fuoco a don Giovanni,
minacciandolo di collegar contra di lui tutti i principi d'Italia,
se nulla avesse tentato contro la libertà de' Genovesi. Intanto
dall'una parte _Arrigo III _re di Francia avea spinte le sue armi
a quei confini; e il _gran duca Francesco_ avea fatto lo stesso dal
canto suo, con aver ammassati dieci mila fanti. Dio volle che infine,
per opera spezialmente di Matteo Senarega, uno dei nobili nuovi, uomo
savissimo, fu fatto da amendue le parti un libero compromesso nel papa,
nell'imperadore e nel re di Spagna, con deporre l'armi e licenziar le
soldatesche forestiere. Si prolungò poi l'accomodamento sino al marzo
dell'anno seguente, in cui, fissate le regole di quel governo, tornò a
rifiorir la pace in quella insigne città e repubblica.

Fu quest'anno riguardevole pel giubileo romano, di cui molto per tempo
fece il pontefice _Gregorio XIII_ precorrere l'avviso e l'invito per
tutta la cristianità. Tale fu il concorso della gente a Roma, allorchè
sul fine del precedente anno si aprì la porta santa, che fu creduto
ascendere a non meno di trecento mila persone. Continuò questo concorso
nell'anno presente, di modo che pochi giorni furono, nei quali non si
contassero in quella gran città circa cento mila forestieri, venuti
per divozione da tutte le parti dell'Europa. Tenuto fu per mirabil
cosa, che essendo già penetrata in Trento, e in alcun'altra città
d'Italia la peste, e facendo essa una terribil strage in qualche luogo
della Sicilia, pure, non ostante la folla di tanta gente venuta al
giubileo, niun caso accadde in Roma. Gran cura ebbe il pontefice che
quivi abbondasse in tal occasione la grascia, e di copiose limosine
dispensò egli anche ai poveri. Altrettanto fecero varii di que' ricchi
cardinali e baroni, ed alcune pie congregazioni. Fra gli altri luoghi
pii si distinse quello della santissima Trinità, il quale dai 25
del precedente dicembre sino al dì 22 di maggio diede l'ospizio e il
vitto per più d'un giorno a novantasei mila ed ottocento quarantotto
pellegrini. Compiè parimente il papa in questi tempi l'insigne fabbrica
del ponte senatorio, ossia di Santa Maria sopra il Tevere. Ruzzavano
intanto fra loro i principi d'Italia per pretensioni di maggioranza
e per la vanità dei titoli. Quello di gran duca, dato da _Pio V_ al
fu _Cosimo I_, avea spezialmente alterati gli spiriti, perchè il duca
di Savoia per varii titoli si tenea da più del fiorentino. Quel di
Ferrara gran tempo era che combatteva per questo anch'egli coi gran
duchi; nè quel di Mantova volea cedere all'estense. Anche in Roma
insorse la discordia per la precedenza, che il papa volle dare ad un
principe sopra gli ambasciatori regi. Ma _Francesco gran duca_ fece
tanto in quest'anno e nel seguente, che l'_imperador Massimiliano II_
conferì a lui, come cosa nuova, il titolo di gran duca, siccome costa
dai documenti rapportati dal Lunigo. Similmente nell'anno 1582 gli
elettori dell'imperio riconobbero la preminenza dei duchi di Savoia
sopra dei gran duchi. Tal decreto vien riferito dal Guichenone e dal
suddetto Lunigo. Ai principii del regno di _Arrigo III re_ di Francia
non mancarono gravi turbolenze, perchè _Francesco duca d'Alanson_
suo fratello si gittò nel partito dei malcontenti e degli eretici,
e si fecero dei gran preparamenti per una nuova guerra. In Fiandra
prosperarono gli affari dei cattolici contra dei ribelli eretici; ma
altro vi volea che la ricuperazione d'alquanti luoghi per domar coloro,
assistiti dalle potenze della Germania. Si congregò poi la gran dieta
di Polonia per eleggere un re nuovo. Concorrevano a quella corona
_Massimiliano imperadore, Giovanni re di Svezia, Giovanni Bosiliovitz_
gran duca di Moscovia, ed _Alfonso II duca_ di Ferrara. Maggior merito
per l'ordinario suol ivi avere chi più spende a guadagnare i voti. Dopo
molti contrasti da gran parte de' magnati, restò eletto Massimiliano;
un'altra elesse _Anna_ sorella del _re Sigismondo_ defunto, con
destinarle in marito _Stefano Batori_ principe di Transilvania, il
quale infatti corse colà, e si fece coronare nell'anno seguente. Avea
_Rodolfo_ figlio dell'Augusto Massimiliano già conseguite le corone
dell'Ungheria e Boemia. Nell'anno presente, a dì 27 di ottobre, nella
dieta di Ratisbona venne egli ancora eletto, e da lì a cinque giorni
coronato re de' Romani. Era già salita in gran credito la congregazion
dell'oratorio istituita in Roma da _Filippo Neri_, prete di santa vita.
Ne ottenne egli in questo anno la confermazione da _papa Gregorio_.




    Anno di CRISTO MDLXXVI. Indizione IV.

    GREGORIO XIII papa 5.
    RODOLFO II imperadore 1.


Funestissimo si fece sentire l'anno presente alla Lombardia per la
fierissima peste che si dilatò e fece stragi immense per varie città.
Cominciò essa nell'anno addietro specialmente a spopolare la città di
Trento, e a poco a poco andò serpeggiando per altre terre lombarde.
Il suo maggior furore si provò in questi tempi. Portata a Venezia, fu
disputato non poco se fosse vera peste passata dal Levante in Italia,
oppure un'epidemia cagionata dalla strana siccità e dallo straordinario
caldo del precedente anno. Chiamati colà da Padova Girolamo Mercuriale
e Girolamo Capodivacca, pubblici lettori e grandi barbassori dell'arte
medica, a spada tratta sostennero, quella essere influenza epidemica, e
non vero contagio, contro il parere de' medici veneziani. Cagion fu il
credito di amendue che non si prendessero le più rigorose precauzioni
contra di così orrendo malore, finchè si giunse a vedere tutta piena
di morti quella gran città. Se scornati non fuggivano que' satrapi
della medicina, fu creduto che il popolo li avrebbe sacrificati al
loro furore. Incredibil dunque fu in Venezia la mortalità, nè minore
in Padova, Vicenza, Verona, Milano, Pavia e Genova. Mirabili pruove
della sua incomparabil pietà e carità diede nella città di Milano
in sì lugubre occasione il santo cardinale ed arcivescovo _Carlo
Borromeo_. In Venezia per un tempo morirono settecento persone per
giorno. Terminato il male, si trovò esser morti ventidue mila uomini,
trentasette mila donne, e circa undici mila fanciulli dell'uno e
dell'altro sesso. Fra gli altri in quel terribile conflitto lasciò la
vita Tiziano Vecelli da Cadore, celebratissimo dipintore: se non che
dalla morte fu burlato di poco, perchè già decrepito di novantanove
anni, siccome abbiamo da più d'uno scrittore delle vite dei pittori.
Non fece la peste a proporzion della popolazione tanta strage in
Milano. Da una galeotta venuta da Levante fu essa portata anche a
Messina, dove fama corse che perissero sessanta mila persone. Di là
passò a Reggio e ad altri luoghi di Calabria, con fare dappertutto
una miserabil desolazione di que' popoli. All'incontro, quelle città
e terre che con buone e rigorose guardie fecero fronte a questo fiero
nemico, ne rimasero preservate.

A far peggiorare gli affari della religione e del re di Spagna ne'
Paesi Bassi assaissimo contribuirono i mali portamenti degli stessi
Spagnuoli nell'anno presente. Imperciocchè essendo mancato di vita il
gran commendatore _Requesens_, regio governatore di quelle contrade,
si ammutinarono i soldati spagnuoli col motivo delle paghe da gran
tempo non ricevute, e tal terrore misero anche negli amici e in chi
dianzi era fedele al re, che quasi tutte quelle provincie formarono
una confederazione tendente a cacciar di Fiandra l'odiata razza degli
Spagnuoli. Maggiormente crebbe quest'odio dacchè quegli ammutinati
pieni di ferocia, dopo aver dato il sacco a Mastrich e ad altri luoghi,
si unirono nella cittadella di Anversa; e contuttochè quella città
avesse ricevuto un gran rinforzo d'armati per sua sicurezza, pure
usciti gli Spagnuoli, cotanto furiosamente si scagliarono contra di
que' cittadini, che, superato ogni riparo, s'impadronirono della città.
Fu creduto che sette mila di quegli abitanti ed ausiliarii fossero
messi a filo di spada. Era allora Anversa città sommamente ricca,
perchè colà approdavano in gran copia le merci e ricchezze dell'Indie
Occidentali ed Orientali: commercio che poi passò ad Amsterdam con
gran depressione d'essa Anversa. Per tre giorni fu dato alla misera
città un orribil sacco. Dell'esorbitante preda, benchè venduta a vil
prezzo, ricavarono que' masnadieri due milioni d'oro. Furono anche in
sì funesta congiuntura bruciati alcuni superbi edifizii del pubblico,
e da ottocento case di essa città. Se azioni di tanta crudeltà
meritassero l'amore o l'odio de' Fiamminghi, non occorre che io lo
dica. Quindi venne che molte terre e città state fin qui fedeli al re
si ribellarono; e il principe d'Oranges ne seppe ben profittare, per
maggiormente ingrossare il suo partito, e infiammar gli animi d'ognuno
ad ostinarsi nella ribellione. Portato molto prima di questi fatti
al _re Filippo II_ in Ispagna lo avviso di sì gravi disordini, se ne
risentì allo scorgere che principalmente cresceano per colpa di chi
avea l'incombenza di guarire que' mali. Spedì pertanto per le poste
e per la Francia _don Giovanni d'Austria_ suo fratello in Fiandra col
titolo e coll'autorità di governatore, lusingandosi che più il senno e
la riputazione sua, che il suo valore, potessero sostenere quel troppo
vacillante dominio. Arrivò egli colà sul principio di novembre, e
tosto si applicò a cercar le vie più dolci per tirare a sè gli animi
sconcertati di que' popoli. Anche _papa Gregorio_, all'intendere che
don Giovanni cominciò a trattar di pace, colà spedì monsignor Castagna,
affinchè non ne venisse detrimento alla religione. Accadde in questi
tempi che mentre l'imperador _Massimiliano_ iva cercando aiuti per
sostener le pretensioni sue sopra il regno di Polonia, trovandosi
alla dieta di Ratisbona, fu più che mai sorpreso dalla palpitazion
di cuore, male suo familiare, e quivi in età di soli anni trentanove
pagò il debito della natura nel dì 12 di ottobre: principe per le
sue belle doti e virtù degno di più lunga vita. A lui succedette il
_re de' Romani Rodolfo_ suo figlio, non meno in tutti gli Stati della
linea austriaca di Germania, che nella dignità imperiale. Si fece egli
chiamare _Rodolfo II_ Augusto, tuttochè l'antenato suo _Rodolfo I_
fosse bensì re de' Romani, ma non mai godesse il titolo d'imperadore.




    Anno di CRISTO MDLXXVII. Indizione V.

    GREGORIO XIII papa 6.
    RODOLFO II imperadore 2.


I maggiori pensieri del _pontefice Gregorio_ erano sempre rivolti
o alla difesa o all'accrescimento della religione cattolica, e ad
opere, delle quali durasse anche ne' secoli avvenire l'utilità. Nel
presente anno fondò egli in Roma il collegio de' Greci, affinchè
quivi si ricevessero ed istruissero i giovanetti di quella nazione,
insegnando loro spezialmente la antica lingua greca, le scienze e
l'erudizione, onde tornati alle lor case potessero promuovere l'unione
di quegli scismatici colla Chiesa cattolica romana. Cessò finalmente
in Venezia la peste, e si restituì il commercio, ed allora fu che quel
pio senato in rendimento di grazie a Dio per questo benefizio fece
fabbricare la magnifica chiesa del Redentore, secondo l'architettura
di Andrea Palladio. Diede qui fine ai suoi giorni nel dì 4 di giugno
_Luigi Mocenigo_ doge di quella repubblica, e nel dì 11 d'esso mese
in luogo suo fu eletto _Sebastiano Veniero_, quegli che fu generale
nella gloriosa vittoria di Lepanto. Ma non terminò questo anno senza
un terribile incendio, che nel dì 20 di dicembre consumò tutto il
magnifico palazzo pubblico di Venezia, e massimamente la sala del gran
consiglio, dove perirono i ritratti dei dogi, e molte altre insigni
dipinture fatte da Gian-Bellino, da Tiziano, dal Pordenone e da altri
valenti pittori, colle storie della pace seguita fra papa Alessandro
III e Federigo I imperadore. Intanto di male in peggio andavano gli
affari della religione in Francia e in Fiandra. Svegliossi di nuovo
la guerra degli ugonotti o calvinisti contra del _re Arrigo III_, e
quantunque l'armi dei cattolici prevalessero in molti luoghi, e il
papa non mancasse di mandar buona somma di contanti in aiuto loro;
pure il re, perchè scoprì fatta lega da quegli eretici con Elisabetta
regina d'Inghilterra, col Palatino, col principe d'Oranges e con altri
protestanti di Germania, si lasciò indurre a far pace con loro. Fu
questa conchiusa nel parlamento della città di Blois, e ordinato che
per tutto il regno pubblicamente si esercitasse la sola religione
cattolica, ma con permettere la libertà delle coscienze ad essi
ugonotti, e l'esercizio della falsa loro credenza nelle loro case,
nei luoghi posseduti dai baroni, e in un borgo almeno di cadauna
provincia, con altri vantaggi di quella setta: il che non si può dire
qual gran dispiacere recasse al pontefice ed a tutti i buoni cattolici.
E soprattutto se ne risentì molto il re di Spagna, ben prevedendo le
perniciose conseguenze che produr potrebbe nei Paesi Bassi questo
esempio, e come da lì innanzi sarebbe facile agli ugonotti il dar
calore e braccio alla ribellione fiamminga.

Presero infatti nell'anno presente in Fiandra una pessima piega quegli
affari. Troppo erano esacerbati gli animi di que' popoli contro gli
Spagnuoli; però si accordarono tutte le diecisette provincie in non
voler riconoscere _don Giovanni d'Austria_ per loro governatore, s'egli
non cacciava da' lor paesi le soldatesche spagnuole, con protestar
nondimeno di voler sempre salda l'ubbidienza al re Cattolico, e la
conservazione della religione cattolica romana. Tal protesta veniva
dal cuore di molti di que' popoli; ma non pochi altri coi desiderii
e coi disegni interni smentivano ciò che dicea la voce, null'altro
aspettando, se non che fossero licenziati gli Spagnuoli, per poter
fare peggio di prima. Stette perplesso un pezzo don Giovanni, s'egli
dovea cedere a così dure condizioni. Tale era nondimeno la premura
sua di calmar quell'incendio, che si lusingò di venirne a fine con
darsi per vinto. Ebbe maniera d'indurre gli ammutinati spagnuoli a
passare in Italia; entrò poi fra gli strepitosi viva in Brusselles;
gli fu prestato il giuramento; parve cessata affatto tutta la
passata burrasca. Ma che? chiunque avea il cuor guasto dall'eresia,
e massimamente gli Olandesi e Zelandesi cominciarono a mostrarsi
renitenti a sottoscrivere l'editto che obbligava a ritener la sola
fede romana. Il principe di Oranges movea quante macchine potea
per alienar gli animi dall'ubbidienza, e per attizzare il fuoco. Fu
infine creduto ch'egli tentasse di fur prigione don Giovanni, il quale
certo è che oramai accortosi del passo falso da lui fatto, e che ogni
giorno più veniva scemando la sua autorità, fu costretto a ritirarsi
a Namur, e a richiamar d'Italia gli Spagnuoli. Sicchè si venne a
nuova rottura. L'Oranges fu chiamato come per dittatore dell'unione
di tutte le provincie; e perciocchè egli cominciò ad operare con
gran despotismo, quegli Stati passarono alla risoluzione di eleggere
un nuovo governatore, e con istupore d'ognuno scelto fu l'_arciduca
Mattias_, il quale senza saputa e consenso dell'Augusto suo fratello
_Rodolfo_ (almeno questi così protestava) passò in Fiandra, e fu, con
quelle condizioni che vollero gli elettori, proclamato governatore, ed
obbligato a prendere per luogotenente il principe d'Oranges. Oh allora
sì che maggiormente s'imbrogliarono le carte in que' paesi, e l'eresia
sguazzò.




    Anno di CRISTO MDLXXVIII. Indiz. VI.

    GREGORIO XIII papa 7.
    RODOLFO II imperadore 3.


Alessandro _Farnese_, figlio primogenito di _Ottavio duca_ di Parma
e Piacenza e di _Margherita d'Austria_ figlia di Carlo V imperadore,
portò dall'utero materno un genio bellicoso, ch'egli poi maggiormente
andò accrescendo colla pratica dell'armate e con l'esercizio
dell'arti cavalleresche. Al valor dell'animo, che prometteva un eroe,
corrispondeva anche il vigore del corpo; ed era perciò tenuto per una
delle valorose spade che allora si contassero in Italia. Avea già fatto
il noviziato della milizia nella flotta di _don Giovanni d'Austria_
suo zio, ed allorchè riportarono i cristiani l'insigne vittoria di
Lepanto contra de' Turchi, fece maraviglie di sua persona. Trovavasi
egli in Abbruzzo colla madre, quando venne ordine da _Filippo II re_
di Spagna che tornassero di Italia in Fiandra le milizie spagnuole già
licenziate dal suddetto don Giovanni. Desiderò esso monarca che in tal
congiuntura anche Alessandro passasse colà. Fu egli parimente invitato
con più lettere dallo stesso don Giovanni; ed il _pontefice Gregorio_
col _cardinal Farnese_ assaissimo approvò la di lui andata. Nulla
più che questo sospirava il principe di Parma, e però, senza che il
trattenessero le lagrime della madre, colà s'inviò. Giunto in Fiandra
sul fine del precedente anno, trovò quivi in pessimo stato gli affari
del re, e decaduta non poco la sanità di don Giovanni. Unironsi intanto
le milizie venute d'Italia, parte spagnuole e parte italiane, con altre
raccolte in Borgogna e Germania, tutta gente scelta, con cui si formò
un corpo di diciotto mila soldati. Varii capitani italiani di gran
nome fra essi militavano. Ottavio Gonzaga generale della cavalleria,
Annibale Gonzaga, Vicenzo Caraffa, Pirro Malvezzi, Giambatista e
Camillo del Monte, ed assaissimi altri. Accadde che i Fiamminghi
confederati, avendo unita un'armata di venti mila combattenti, si erano
messi in capo di cacciar don Giovanni da Namur, e colà a questo fine
a bandiere spiegate s'inviò l'esercito loro. Ma appena furono a vista
di quella città i lor capitani, che, probabilmente informati delle
forze di don Giovanni, batterono la ritirata, e s'incamminarono per
ricoverarsi a Gemblù ossia Geblurs. Avea don Giovanni già ordinate
le sue schiere, credendo venuti i nemici per un fatto d'armi; udito
poi ch'ebbe come retrocedevano, spinse loro dietro la sua cavalleria,
alla testa di cui volle essere il principe di Parma. Intenzione
di don Giovanni era che si andasse pizzicando la coda de' nemici,
e si frastornasse la lor marcia, tantochè avesse tempo da poterli
raggiugnere colla fanteria. Ma il Farnese nelle vicinanze di Geblurs
animosamente andò a ferire nella cavalleria nemica, la qual non fece
gran resistenza, e poi piombò addosso alla fanteria con tal prestezza,
che appena sul fin della danza potè arrivar don Giovanni con parte
de' suoi fanti a compiere la strage de' vinti. Famiano Strada, intento
sempre ad esaltar il suo eroe, fa ascendere il numero de' Fiamminghi
morti e prigioni a dieci mila. Il cardinal Bentivoglio più moderato
scrive, essersi sparsa la fama che ne restassero uccisi intorno a tre
mila, oltre a un gran numero di prigioni. Questa vittoria mise tal
paura all'_arciduca Mattias_ e all'Oranges, che scapparono ad Anversa.
Arrenderonsi poscia Lovanio ed altre terre a don Giovanni, ed altre,
fra le quali Limburgo, furono sottomesse colla forza dal principe di
Parma. Riuscì, all'incontro, anche a' nemici di mettere il piede nella
riguardevol città d'Amsterdam, e di quivi piantar la scuola di Calvino.

Intanto, non senza sospetto di veleno, mancò di vita _don Giovanni
d'Austria_, principe che lasciò dopo di sè una illustre memoria del suo
valore, della sua saviezza e della sua pietà. Dichiarò egli, per quanto
poteva, governatore nei Paesi Bassi _Alessandro Farnese_: risoluzione
che fu poi approvata dalla corte di Spagna. Non poteva il re Cattolico
metter in mani migliori la sì torbida e titubante signoria di quegli
Stati. In questi tempi l'indefesso _pontefice Gregorio_, tenendo
l'occhio a tutto ciò che poteva influire ai vantaggi della cristianità,
all'udire che il giovane _don Sebastiano re_ di Portogallo risoluto
era di muover guerra ai Mori africani, se crediamo al Cicarelli[470],
fece una leva di cinque mila fanti italiani, e li spedì in rinforzo di
esso re sotto il comando di un Inglese, che per la cognizione de' paesi
promise la conquista di varie città. Ma ciò non sussiste. Mandò bensì
il pontefice secento fanti per mare in aiuto dei cattolici d'Irlanda;
ma fu accidente che nel passaggio servissero il re Sebastiano. Era
questo re assai ricco di pensieri bellicosi, ma povero di prudenza,
badando egli più agli adulatori che a' savii suoi consiglieri. Lo
stesso _re Filippo II_ l'avea dianzi dissuaso da sì pericolosa impresa,
siccome consapevole delle forze tanto più poderose del re di Fez e
di Marocco. Ciò non ostante, Sebastiano nell'anno presente, raunati
circa tre mila combattenti, passò baldanzosamente con essi lo Stretto
in varii tragitti verso il fine di giugno, e cominciò la guerra contra
di quegl'infedeli. Venne poi nel dì 4 d'agosto ad un terribil fatto
d'armi con essi, senza punto sgomentarsi benchè, coloro lo sfidassero
alla zuffa con esercito quattro volte maggiore del suo. Andò in rotta
l'armata cristiana, e vi restò ucciso lo stesso re don Sebastiano
colla principal nobiltà di Portogallo: disavventura che non solamente
recò grande affanno alla cristianità, ma si tirò dietro ancora una
considerabil alterazione nel Portogallo. Perchè Sebastiano non ebbe
moglie nè figli, il _cardinal Arrigo_ suo gran zio, assai vecchio,
fu proclamato re, ed incaricato di dichiarare il suo successore alla
corona. Compiè il corso del suo vivere in quest'anno a dì 3 di marzo il
glorioso doge di Venezia _Sebastiano Veniero_, a cui nel dì 18 d'esso
mese succedette _Niccolò da Ponte_ in età d'anni ottantasette. Anche
in Firenze terminò i suoi giorni _Giovanna d'Austria_ gran duchessa di
Toscana, principessa per le sue singolari virtù amata sommamente dal
_gran duca Francesco_ suo consorte e da tutti quei popoli. Nell'ottavo
mese di sua gravidanza morì, e seco lei un principino, che si sperava
col tempo successore del padre in quel dominio. Si scoprì anche nel
presente anno in Firenze una congiura di alcuni nobili contro la
persona del medesimo gran duca e de' fratelli. A molti costò la vita un
tale attentato. Principii di guerra insorsero fra _Alfonso II duca_ di
Ferrara e i Bolognesi a cagione del fiume Reno. Avea permesso il duca
_Alfonso I_ avolo suo a' Bolognesi l'introduzione di quel fiume, o gran
torrente, nel ramo del Po che scorreva presso Ferrara: concessione, che
il tempo fece conoscere troppo pregiudiziale al Ferrarese, perchè quel
torbidissimo fiume cagionava frequenti rotte nel Po, e giunse infine ad
interrarne l'alveo di tal maniera, che cessò quel ramo, e si voltarono
tutte l'acque all'altro maggiore ramo del Po che ora miriamo. Si venne
per questo all'armi e alle offese fra i due popoli. Ma _papa Gregorio
XIII_, che sempre fu un insigne conservatore della pace in Italia,
s'interpose, e fatte depor l'armi, avocò a sè la decision di quelle
liti. Nacque nell'anno presente a dì 27 di aprile a _Filippo II re_ di
Spagna un figlio, a cui fu posto il nome paterno. Succedette egli col
tempo al padre; giacchè in questo medesimo anno la morte rapì ad esso
monarca l'altro maggior figlio _don Ferdinando_; e _don Diego_, allora
maggiore d'età, non sopravvisse al padre, essendo mancato di vita da lì
a cinque anni.


NOTE:

[470] Cicarelli, Vita di Gregorio XIII.




    Anno di CRISTO MDLXXIX. Indiz. VII.

    GREGORIO XIII papa 8.
    RODOLFO II imperadore 4.


Andavano ben d'accordo il _pontefice Gregorio_ e _Filippo re_ di
Spagna in conservar la quiete d'Italia; e però qui si godeva una somma
tranquillità, e solamente aveano luogo le arti e i divertimenti della
pace. In quest'anno ancora esso pontefice, siccome quegli che ogni dì
pensava a lodevolmente impiegare i beni e le rendite del sacrario e
dei suoi Stati, instituì in Roma un nobile collegio per gl'Inglesi,
volendo che ivi si allevassero cinquanta giovani di quella nazione,
e loro s'insegnassero le scienze. A tal fine assegnò a quel luogo
l'annua rendita di tre mila scudi d'oro. Fece ancora fabbricare un
ponte a Forlì sul fiume Montone per comodo de' viandanti. Passarono
alle seconde nozze in quest'anno due dei primarii principi dell'Italia,
cioè _Alfonso II duca_ di Ferrara, con cui si accoppiò _Margherita_
figlia di _Guglielmo duca_ di Mantova. Questo principe, che in tutte
le occasioni inclinava alla magnificenza, ad anche di troppo, perchè
a sostener le tante sue spese gli conveniva poi accrescere i dazii e
le gabelle con doglianze dei sudditi, solennizzò con archi trionfali,
con feste, giostre ed altri suntuosi sollazzi la venuta di quella
principessa a Ferrara. Arrivò essa nel dì 25 di gennaio al delizioso
luogo di Belvedere fuori di essa città, e da lì a due giorni fece la
sua grandiosa entrata con incredibil concorso di nobiltà straniera.
Ma soprattutto rendè riguardevole quella funzione la presenza di
molti gran principi, giunti colà nel suddetto giorno 25 di gennaio,
cioè di _Ferdinando d'Austria_ arciduca, del _cardinale Andrea_ e di
_Carlo_ suoi figliuoli, di _Massimiliano_ figlio dell'imperadore, di
_Ferdinando principe_ di Baviera, di _Arrigo principe_ di Brunswich,
e di _Vincenzo principe_ di Mantova. Fu spezialmente ammirata la
nave che il duca fece fabbricar da più artefici nello spazio di due
mesi, destinata a condurre da Mantova a Ferrara per Po la suddetta
principessa. Sembrava per la grandezza un comodo palazzo, tutto messo
ad oro con pitture e tappezzerie di rara valuta. Passò anche il gran
duca di Toscana _Francesco_ alle seconde nozze con Bianca figlia di
Bartolommeo Cappello, nobile veneziano. Fuggita questa dalla casa
paterna per que' motivi che si leggono presso Traiano Boccalino ed
altri autori, si ricoverò in Firenze. Venuta curiosità al gran duca
di vederla, non gli mancarono mezzi per appagar questo suo desio.
Trovò egli una giovine, in cui non si sa se maggior fosse la beltà
del corpo o la vivacità dello spirito. Però talmente se ne invaghì,
che, provvedutala di un palazzo, la mantenne da lì innanzi in forma
magnifica, con ricavarne anche prole, non senza amare doglianze della
gran duchessa sua moglie, a cui fu creduto che siffatti disgusti
abbreviassero la vita. Morta poi questa, il gran duca, consigliato
dalla passion sua, e vinto dalle lagrime di Bianca Cappello,
determinò di sposarla. Il saggio senato veneto, per condecorare un
sì nobil matrimonio, dichiarò essa Bianca figlia della repubblica,
e coll'inviare ambasciatori a Firenze maggiormente aumentò l'onore e
l'allegria di quelle nozze, che poi riuscirono poco felici.

Grande armamento per ordine di _Filippo II re_ di Spagna fu fatto in
Italia nel presente anno. Ebbe _don Pietro_, fratello del gran duca
di Toscana, l'incombenza di assoldare dieci mila fanti in Napoli,
Roma e Lombardia. Sotto il comando ancora di _Fabrizio Colonna_ e di
_Giovanni Cardona_ si raunò una possente flotta, composta di cento
galee, quaranta navi, due galeazze, un galeone ed altri legni minori.
Di questa armata fu creato capitan generale il _marchese di Santa
Croce_. Non pochi lunarii faceano i politici sopra questo poderoso
apparato di guerra, chi immaginandone un motivo e chi un altro.
Il tempo decifrò l'arcano, e si vennero a scoprir le mire del re
Cattolico sopra il regno di Portogallo. In effetto saltarono fuori
in questi tempi le pretensioni di parecchi principi a quella corona,
che si prevedeva vicina ad esser vacante per la troppo avanzata età
del _re Arrigo_ già cardinale. Erano questi concorrenti _Emmanuel
Filiberto duca_ di Savoia, _Ranuccio Farnese_ figlio di _Alessandro_
principe di Parma, _don Antonio_ figlio di un principe della casa
di Portogallo, pretendente sè stesso legittimo, e preteso da altri
bastardo; e _Caterina_ moglie del duca di Braganza. Ma Filippo II re
di Spagna, perchè nato da Isabella di Portogallo, e per la maggior
potenza, parve assistito da più vigorose ragioni. A lui riuscì ancora
di trarre dalla sua il re Arrigo. Per dare maggior polso alla sua
pretensione, giudicò egli molto efficaci l'armi, mentre gli altri suoi
rivali non altro metteano in campo che ragioni comperate dalle penne
dei più rinomati legisti di questo tempo, senza badare che le carte per
l'ordinario non conquistano i regni. Si interpose papa _Gregorio XIII_,
desideroso di comporre quel litigio; e sul principio restò accettata
la sua mediazione; ma nel progresso ne fu egli escluso. Come fosse
poi sciolto questo nodo, lo vedremo all'anno seguente. La prudenza e
il valore di _Alessandro Farnese_ in Fiandra produssero nel presente
anno buoni effetti; perciocchè a lui riuscì di prendere, dopo lungo
e faticoso assedio, l'importante piazza di Mastrich ed altri luoghi.
Grande strage, furioso saccheggio fu ivi fatto. Nel medesimo tempo si
studiò egli di guadagnar gli animi dei malcontenti cattolici. Trattossi
dunque di pace con alcune provincie, dove prevaleva la vera religione;
e fu questa conchiusa, principalmente colla condizione che il principe
governatore licenziasse tutte le milizie forestiere, cioè spagnuole,
italiane e tedesche, e si valesse solamente di quelle del paese. Così
fece egli dopo la presa di Mastrich. Però fin d'allora si cominciò a
sempre più conoscere inevitabile il taglio delle provincie de' Paesi
Bassi, essendo restate più che mai pertinaci nella ribellione quelle di
Olanda, Zelanda, Utrecht ed altre, chiamate le sette provincie unite.
Nella Fiandra stessa alzavano tuttavia bandiera contro il re le città
di Cambrai, Anversa, Brusselles, Gante e Tournai.




    Anno di CRISTO MDLXXX. Indizione VIII.

    GREGORIO XIII papa 9.
    RODOLFO II imperadore 5.


Tempo non v'era in cui il buon _pontefice Gregorio_ non pensasse a
lasciar dopo di sè memorie illustri o per ben della religione, o per
utilità, o per ornamento di Roma. Circa questi tempi prese egli ad
abbellire la galleria del palazzo Vaticano, lunga quasi un miglio,
facendo dipignere tutto il volto, e ornando le pareti colla descrizion
delle provincie di Italia, e il pavimento con varietà di marmi.
Dopo alcuni anni terminata fu questa opera. Inoltre, alle terme di
Diocleziano fece fabbricare un ampio granaio, capace di gran copia di
frumento per le occorrenze delle carestie. Compiè ancora una superba
cappella con ispesa di cento mila scudi nella basilica Vaticana, dove
nel dì 4 di giugno fece con gran pompa e divozione trasferire il corpo
di san Gregorio Nazianzeno, di cui era devotissimo. Parimente approvò
l'istituto dei frati Carmelitani Scalzi e delle monache, di cui era
stata fondatrice la santa vergine Teresa in Ispagna. Tornò quest'anno
ad infestar buona parte dell'Europa, e massimamente l'Italia, passando
d'una in altra città, il male appellato del castrone o montone, il
quale fu creduto che dalla Francia penetrasse nelle contrade italiane,
con febbre gagliarda e tosse. Ma per chiunque osservava una buona
dieta, per lo più non si trovava mortale. All'incontro, l'uso dei
purganti e il salasso portavano facilmente gl'infermi al sepolcro. In
alcuni luoghi appena di cento ne restavano sani quattro. Nella sola
Ferrara nello stesso tempo si trovarono prese da questo malore più
di dodici mila persone, e molte ne morirono. Quivi fu il colmo del
male nel mese di giugno, e in Venezia in quello di luglio. Avea prima
fatto il suo sfogo in Milano, dove si contarono più di quaranta mila
malati. Nè sesso, nè età andava esente. Fu creduto che _Anna regina_
di Spagna morisse di questo male. Mancò essa nel dì 26 di ottobre, e
il _re Filippo_ suo consorte poco prima infermo per la stessa febbre
aveva fatto dubitar di sua vita. Certo è che per l'influenza medesima
molto si risentì la sanità di _papa Gregorio XIII_, il cui indefesso
zelo fece nell'anno presente fabbricare un bel ponte di marmo di sei
archi sul fiume Pelia ad Acquapendente. Non già del male suddetto,
ma per idropisia accadde ancora in quest'anno la morte di _Emmanuel
Filiberto_ duca di Savoia, a cui fecero gran guerra le umane vicende.
Superiore ad esse comparve infine il suo senno, con essere restati
quasi tutti i suoi Stati senza quei ceppi che l'altrui prepotenza vi
aveva messi. Del suo valore, della sua affabilità, giustizia e pietà,
non la sola Italia, ma anche la Germania e la Fiandra serbarono lunga
memoria. Rimase di lui un solo figlio legittimo e naturale, cioè _Carlo
Emmanuele_ primo di questo nome, che a lui succedette nel dominio in
età di diecinove anni, che cominciò di buon'ora il corso di quella
insigne gloria con cui superò tutti i suoi antenati.

Mentre _Arrigo re_ di Portogallo era intento a provveder pacificamente
quel regno di un successore, la troppo sua inoltrata età il liberò
dalle cure del mondo, essendo mancato di vita nell'ultimo giorno di
febbraio. Per quanto si era potuto conoscere, le inclinazioni sue erano
già state in favore di _Filippo II re_ di Spagna, perchè poco ci volea
a presagire che questi avrebbe potuto ottenere colla forza ciò ch'era
meglio il concedergli con amore. Ma diversi ben erano i desiderii ed i
sentimenti dei Portoghesi, antichi emuli della Castiglia, abborrendo
essi troppo il restar senza re, e l'acquistarne uno che comandasse
loro in lontananza. Filippo intanto, mentre qui si perderono in
consulte e in dispute, raunò, per attestato del Mariana, un esercito
di dodici mila fanti e di mille e cinquecento cavalli; picciolo sì di
numero, ma grande pel valore, perchè composto del fiore della milizia
di Spagna e d'Italia, cioè di soldati veterani nel mestier della
guerra. Altri gli diedero venti mila combattenti in circa, fra i quali
cinque mila italiani, sotto il comando di _don Pietro de Medici_, di
_Prospero Colonna_, _Carlo Spinelli_, e di altri generosi condottieri
italiani. Chiamò egli dall'esilio il vecchio _duca di Alva_, perchè ne
fosse capitan generale. Colà arrivò anche la flotta già preparata in
Napoli e Sicilia. Non si tardò dunque a dar principio alle ostilità
colla presa di Elvas, Olivenza e Campo maggiore. Nel qual tempo la
plebe di Lisbona proclamò re di Portogallo _don Antonio_, tuttochè
dichiarato illegittimo ed incapace del regno dal defunto re Arrigo.
Unì questo principe un'armata, ma di gente collettizia ed inesperta,
che in vicinanza di Lisbona, avendo osato di far giornata col duca
d'Alva maestro di guerra, si trovò incontanente sbaragliata, e si
raccomandò alle gambe. Entrò il vittorioso duca in Lisbona con buona
capitolazione, ma che non esentò parte di essa e le navi, che erano
in porto, dal sacco. Seguì poscia un'altra battaglia, dove parimente
essendo rimasto disfatto don Antonio, fu obbligato a nascondersi, e a
passare ramingo da un luogo all'altro. Intanto riavutosi il re Filippo
dalla malattia sofferta in Badacòs, passò nel mese di dicembre ad Elvas
di Portogallo, e salutato ivi e riconosciuto, ma non di buon cuore,
per re dai grandi di quel regno, non fu avaro di carezze e promesse
verso di loro, e levò anche via alcuni dazii, con ordinar nondimeno che
si desse principio ad una cittadella in Lisbona. Per trattener la via
dell'armi, s'era dianzi maneggiato non poco _papa Gregorio XIII_, con
aver dipoi inviato il _cardinal Riario_ come paciere in Ispagna. Il
re l'andò nutrendo di belle speranze, e nel medesimo tempo spinse il
suddetto duca d'Alva all'acquisto del regno, pel quale sì felicemente
succeduto gran gelosia e rabbia sorse in cuore degli altri monarchi.
Giudicò spediente esso re Filippo in quest'anno d'inviare in Fiandra
la _duchessa Margherita_ madre del principe _Alessandro Farnese_, e
sorella sua, lusingandosi che l'amore e la stima nei tempi addietro
professata da que' popoli a questa savia principessa potrebbe giovar
non poco ai pubblici interessi. La spedì pertanto colà col titolo
di governatrice dei Paesi Bassi, lasciato ad Alessandro il comando
dell'armi. Ma non piacendo al principe questa divisione di autorità,
d'accordo colla madre tanto picchiò alla corte di Spagna, che gli fu
restituito il titolo primiero nell'anno appresso. Tornossene dipoi la
duchessa in Italia a goder la quiete in Abbruzzo. Furono varie azioni
di guerra nella Fiandra, ma non tali che importi il farne menzione.
Da papa Gregorio e dal re di Spagna fu nel presente anno inviato un
soccorso di soldati e di danaro ai cattolici d'Irlanda; ma con poca
fortuna; perchè, prevalendo ivi le forze della _regina Elisabetta_, si
sciolse in nulla il tentativo di que' popoli. Un forte ivi fabbricato
dai soldati, che colà giunsero sotto nome del pontefice, ben munito
d'artiglieria e di viveri, vergognosamente si arrendè agli eretici.
Fra la principessa Margherita Farnese, figlia di Alessandro principe di
Parma e governator di Fiandra, e _don Vincenzo Gonzaga_, unico figlio
di _Guglielmo duca_ di Mantova, seguì matrimonio nell'anno presente, e
le nozze furono celebrate in Parma, dove per alquanti mesi si fermò lo
sposo.




    Anno di CRISTO MDLXXXI. Indizione IX.

    GREGORIO XIII papa 10.
    RODOLFO II imperadore 6.


Videsi in quest'anno, non senza maraviglia della gente, giugnere
a Roma un oratore di _Giovanni Basiliovitz_ gran duca di Moscovia,
per implorare i buoni uffizii di _papa Gregorio_ in suo favore. Avea
colui mossa guerra a _Stefano Batori_ re di Polonia; ma ritrovò il
giuoco ben diverso dall'espettazione sua. Il valoroso Batori gli
diè tali percosse, che l'obbligò a chiedere pace; ma non potendola
ottenere, stimò bene esso Moscovita di ricorrere al papa, acciocchè
interponesse l'autorità sua per far cessare la mal incominciata
guerra, con esibirsi pronto a far lega coi cattolici contro la
potenza de' Turchi. Avvegnachè il pontefice assai scorgesse quanto
poco per ben della religione cattolica si potesse sperare da quel
monarca, che co' suoi popoli professava la credenza e i riti de' Greci
scismatici; pure siccome padre comune, e trattandosi di un principe
che finalmente era cristiano, e la cui affezione verso i cattolici
non s'avea a trascurare, benignamente ascoltò le di lui preghiere;
con lautezza trattò il di lui oratore, e, caricatolo di doni, il
rimandò a casa, accompagnato da _Antonio Possevino_ della compagnia
di Gesù, uomo di gran dottrina e di non minore destrezza, affinchè
trattasse di pace. A questa si trovarono non pochi intoppi; e intanto
il re Stefano s'impadronì della Livonia, dove restituì la religion
cattolica. Pace infine seguì con gran decoro della nazion polacca. A'
giorni nostri si è ben cangiato l'aspetto delle cose in quelle parti.
Imperciocchè quanto è declinata per le continue interne discordie
la potenza della vastissima repubblica di Polonia, capace pur di
cose grandi, se con altra più lodevol forma di governo si regolasse;
altrettanto è cresciuta quella de' Moscoviti, ossia de' Russiani, per
opera del _czar Pietro Alexiovitz_, eroe degno d'immortale memoria.
Fu sul principio di maggio del presente anno condotta a Mantova da
_don Vincenzo Gonzaga_, figlio del _duca Guglielmo_, la nuova sua
consorte _Margherita Farnese_, accompagnata dall'avolo suo _Ottavio
duca_ di Parma, dal _cardinale Alessandro Farnese_ suo zio, dal
_principe Ranuccio_ suo fratello, e da altri nobilissimi signori. Le
feste e gli spettacoli fatti in Mantova per tale occasione costarono
spese immense, e riempierono di stupore il concorso incredibile
degli spettatori. V'intervenne ancora _Alfonso II duca_ di Ferrara
colla _duchessa Margherita_ sua consorte, e sorella del suddetto don
Vincenzo. Ma infauste riuscirono queste nozze per difetto corporale di
quella principessa, per cui restò poi giustificata la dissoluzione del
matrimonio fra essi.

Strepitoso scandalo fu nell'anno presente per la discordia di molti
potenti cavalieri della sacra religion di Malta contro il loro gran
maestro _Giovanni della Cassiera_ di nazion Franzese, vecchio di
ottanta anni, ma vegeto. Andò sì innanzi la loro animosità, che il
cacciarono prigione nella fortezza di Sant'Angelo, imputandogli troppa
negligenza negli affari dell'ordine, e che ne scialacquasse i beni, e
fino a pretendere che tenesse segreti trattati co' nemici della fede
cristiana. Sommamente dispiacque al _pontefice Gregorio_ siffatta
violenza, e, uditi i ricorsi di amendue le parti, spedì tosto a Malta
Gasparo Visconte auditor di ruota, il quale, dopo avere rimesso in
libertà e nel suo primiero grado il gran maestro, sfoderò un breve
del papa, che citava tanto lui quanto gli accusatori suoi a comparire
quanto prima in Roma a dir le loro ragioni. A ciò ancora fu spinto il
pontefice dal re di Francia, minacciante di torre a tutti i cavalieri
di Malta le commende del suo regno, e di applicarle al nuovo suo ordine
dello Spirito Santo. Venne a Roma nel dì 26 d'ottobre il gran maestro,
accompagnato da trecento cavalieri, ai quali tutti e alla loro servitù
il _cardinal Luigi d'Este_, principe che nella magnificenza non avea
pari, diede alloggio e fece le spese per tutto il tempo che quivi si
fermarono. Mancò poi di vita esso gran maestro nel dì 23 di dicembre.
Il suo gran competitore Romagano Guascone per malinconia l'avea
preceduto all'altra vita nel dì 4 di novembre, e così amendue andarono
a litigare al tribunale di Dio, più incorrotto e perspicace che quel
della terra. Passò in quest'anno nel mese di settembre per Italia la
vedova _imperatrice Maria_, madre di _Rodolfo II_ Augusto, e sorella
di _Filippo II re_ di Spagna, desiderosa di terminare i suoi giorni in
un monistero di Spagna, ad imitazione del glorioso suo padre _Carlo
V_. Era accompagnata dall'_arciduca Massimiliano_ suo figlio e da
una splendida corte. I signori veneziani, secondo il loro costume, le
fecero un sontuoso trattamento per tutti i loro Stati, essendo venuta a
Trivigi, Padova e poi sino a Brescia. Con pompa incredibile fu ricevuta
in Milano, e poscia in Genova, dove imbarcatasi, arrivò poi in Ispagna
a compiere la sua piissima risoluzione.

Trattandosi di un principe italiano, a noi non disconverrà l'andar
passando in Fiandra, per accennar brevemente le gloriose azioni di
_Alessandro Farnese_ governatore di que' paesi. In questi tempi i
Fiamminghi confederati contro il re Cattolico, mal soddisfatti del
giovane _arciduca Mattias_, dopo aver dichiarato esso principe decaduto
da ogni diritto sopra le loro contrade, presero per difensore della
Fiandra _Francesco_ già dichiarato _duca d'Angiò_, fratello di _Arrigo
III re_ di Francia. Con buon esercito passò questo principe a Cambrai,
città indarno assediata dall'armi spagnuole, e trionfalmente vi fu
ricevuto. Fece poi pochi altri acquisti, perchè a poco a poco i suoi
Franzesi se ne tornarono alle delizie della patria, ed egli passò in
Inghilterra, dove la _regina Elisabetta_ tanta disposizione mostrò
ad accettarlo per marito, che già tutti il felicitavano, tenendosi
egli come gli altri la cosa per fatta. Ma non andò molto che si trovò
solennemente beffato dall'astuta e simulatrice regina, non men di
quello che era succeduto prima a tanti altri. S'impadronì in quest'anno
il principe Alessandro di Bredà, che fu messa a sacco. Ricuperò
Sangislan, e poscia imprese l'assedio di Tournai, che fu ben lungo e
costò di molto sangue e fatiche, ma con terminare nella resa di quella
importante città, obbligata a pagare ducento mila fiorini per esimersi
dal sacco. Colò tutta questa rugiada in mano dei vittoriosi soldati.
Con gran solennità nei medesimi tempi ricevette il re Cattolico il
giuramento di fedeltà dalla bocca, ma non dal cuore, degli Stati di
Portogallo, e fece riconoscere per erede di quel regno _don Diego_ suo
maggior figliuolo. Quindi sul fine di giugno si trasferì a Lisbona,
accolto colla maggior magnificenza e con segni di somma allegrezza da
quel popolo, a cui confermò gli antichi privilegii e ne aggiunse de'
nuovi, nulla ommettendo per guadagnarsi la benevolenza di quella gente,
che internamente fremeva per vedersi ridotta sotto il giogo d'una
nazione tanto da essi odiata.




    Anno di CRISTO MDLXXXII. Indizione X.

    GREGORIO XIII papa 11.
    RODOLFO II imperadore 7.


Quand'anche non fossero concorse tante memorabili azioni a rendere
gloriosissimo il pontificato di _papa Gregorio XIII_, basterebbe bene
ad assicurar l'immortalità al suo nome la correzione da lui fatta in
quest'anno del calendario romano. Gran tempo era che si lagnavano
gl'intendenti astronomi dello sconcerto avvenuto nel ciclo solare
fissato ai tempi di Giulio Cesare e di Augusto imperadori, perchè
allora non fu ben conosciuto l'esatto corso annuale del sole. Era
passato questo disordine nel tempo della Pasqua, stabilito dai padri
del primo concilio niceno, perchè chiaramente si scorgevano troppo
slontanati dal sito allora prefisso alla celebrazion della Pasqua
gli equinozii della primavera, e fuor di sito le feste principali
della Chiesa. Ora il generoso pontefice con tutto vigore si applicò
ad emendare i trascorsi passati, e ad impedirli per l'avvenire.
Consultò dunque i più valenti astronomi d'allora, e molti ne chiamò a
Roma, facendo ben ventilare la miglior forma di stabilire un cielo di
epatte che non fosse da lì innanzi soggetto a mutazioni. Meritò sopra
gli altri applauso un ciclo già inventato da Luigi Lilio Veronese,
nel quale furono fatte alcune lievi mutazioni, se con ragione e
frutto, a me non appartiene il cercarlo. Pertanto fu determinato
di levar via dieci giorni dall'ottobre dell'anno presente, affinchè
l'equinozio della primavera tornasse al dì 21 di marzo, secondo la
determinazione del concilio niceno. Per mantenerlo poscia in quel
sito, e schivar nuovi sconcerti da lì innanzi, si stabilì che ogni
tre centesimi anni si tralasciasse il bissesto, ma che corresse nel
quarto centesimo, con altre regole che io tralascio. Comunicato questo
insigne progetto a tutte le potenze cattoliche, acciocchè fosse ben
esaminato, riportò l'approvazion d'ognuno. Il perchè nel dì 24 di
febbraio dell'anno presente si vide con solenne bolla pubblicato dal
pontefice, e ne fu ordinata l'esecuzione. Non si può dire che plauso
per questa sì faticosa e riguardevole impresa conseguisse il buon
papa Gregorio presso tutti i cattolici, contando noi per nulla il
ridicolo schiamazzo, che per ciò fece lo spirito contraddittorio de'
protestanti, ai quali il bello e buono procedente da Roma non suol
aver la fortuna di piacere. Ma non si vuol dissimulare che sul fine
del secolo decimosettimo e sul principio del presente insorsero delle
difficoltà intorno alla stessa correzion gregoriana, e si disputò
non poco da alcuni valenti astronomi, specialmente italiani, con
pretendere che il celebre Cristoforo Clavio non avesse ben corrisposto
all'intenzione di questo saggio pontefice, e che quella correzione
tuttavia abbisogni di emenda, stante l'essere intervenuto dipoi, e
poter intervenire, che, seguitando noi il ciclo dell'epatte, o troppo
presto o troppo tardi si celebri la Pasqua, per non corrispondere
essa ai veri calcoli astronomici del sole e della luna. Oltre di
che, secondo essi, non fu ben preso a' tempi del pontefice Gregorio
il preciso annuo corso del sole, essendosi trascurati almeno alcuni
secondi, i quali col tempo possono produrre qualche sconcerto. Con
tutto ciò tali non parvero quelle obbiezioni, che fosse creduta
necessaria allora una nuova riforma del calendario. Tale forse la
crederà alcuno dei secoli avvenire.

Oltre a questa insigne azione riguardante tutto il cattolicismo,
fece il medesimo papa un'opera particolare per ornamento ed utilità
di Roma; e fu il collegio romano della compagnia di Gesù, fabbrica
sontuosissima, di cui si vede la pianta rapportata dal padre Bonanni.
Al mantenimento di que' religiosi assegnò ancora delle grandi rendite.
In questi tempi avendo _don Antonio di Portogallo_ coll'aiuto
de' Franzesi ed Inglesi messa insieme una buona flotta, andò per
impadronirsi dell'isole Terziere, come dipendenti dalla corona di
Portogallo. Non dormiva il _re Filippo II_, ed anch'egli spedì a quella
volta il _marchese di Santacroce_ nel mese di luglio con ventotto
navi ed altri legni. Vennero alle mani le due nemiche armate, e restò
sconfitta quella di don Antonio, con rimaner prigioni venticinque
baroni franzesi, cinquanta altri nobili di quella nazione, e circa
secento tra Franzesi ed Inglesi soldati ordinarii. Fu commessa allora
una crudeltà più che turchesca, onde risultò ignominia grave, e non
facile a cancellarsi, della nazione spagnuola. Il Santacroce, estratti
da luogo sacro tutti quei franzesi, condannò ognun di essi, parte al
taglio della testa, e parte al capestro, e la sentenza fu eseguita.
All'avviso di tanta barbarie, recato dall'ambasciator franzese con
altre doglianze, inorridì il buon papa Gregorio, nè potè contenere le
lagrime, non sapendo darsi pace che gente cristiana più delle fiere
stesse arrivasse ad infierire. Ne rigettò egli la colpa sul Santacroce;
ma non si potè levar di testa alla gente che l'ordine si spiccasse
previamente dalla corte dello stesso re Filippo, e spezialmente non
avendone fatto alcun risentimento contra del Santacroce. Fu creduto che
il consiglio venisse dal _duca d'Alva_, quel Silla novello che metteva
la gloria e il sostentamento della monarchia spagnuola, non già nel
farsi amare, ma nel farsi temere dai popoli. Questo crudel uomo finì
appunto di vivere nel dicembre di quest'anno. Se trovasse nell'altra
vita quell'indulgenza e misericordia ch'egli mai non esercitò, nè
conobbe in terra, non l'ha rivelato Iddio. Tornò in Fiandra nel mese
di febbraio _Francesco duca d'Angiò_, e in Anversa con sommo applauso
fu proclamato duca del Brabante, conte di Fiandra, d'Olanda, Zelanda,
ec. Con tutti questi bei titoli niun progresso fece egli in quelle
parti. _Alessandro Farnese_, allo incontro, s'impossessò di Oudenarde,
dell'Esclusa, di Cambresì, di Ninoven e d'altri luoghi. Cominciò in
quest'anno il giovane _Carlo Emmanuello duca_ di Savoia a scoprir le
sue idee guerriere col segreto disegno di sorprendere Ginevra, sentina
di tutte le eresie, alle porte, per così dire, d'Italia. Avendo egli
ben disposti i pezzi per quell'impresa, e comunicata la sua idea
al pontefice Gregorio e al re Cattolico, da amendue avea riportate
promesse di gagliardi aiuti, se gli veniva fatto il negozio. Ma
avendone anche ricercato il consenso dal re di Francia _Arrigo III_,
n'ebbe una negativa, allegando quel monarca che Ginevra era sotto la
protezion della sua corona. Gli convenne per questo di desistere; ma
concepì un odio tale contra de' Franzesi, che mai più nol depose.




    Anno di CRISTO MDLXXXIII. Indiz. XI.

    GREGORIO XIII papa 12.
    RODOLFO II imperadore 8.


Circa questi tempi il _pontefice Gregorio_, nato per pensar sempre
a cose grandi pel pubblico bene, e, dopo averle ideate, costante in
eseguirle, presentò alla luce il decreto di Graziano con abbigliamenti
nuovi, per aver dianzi deputata una congregazion di letterati per
la correzione e per l'ornamento di quella raccolta di canoni, molto
allora accreditata nelle scuole. Prese ancora a migliorar la edizione
della sacra Bibbia; al qual fine procurò da ogni parte antichi codici
e deputò un'altra congregazione. Questa impresa non fu poi condotta
a fine se non sotto i papi susseguenti Sisto V e Clemente VIII.
Gran carestia fu in Roma per due mesi, e ciò per colpa de' ministri
che aveano con troppo larga mano conceduta l'estrazion de' grani.
Toccò al generoso animo del papa di emendar con grave spesa la lor
trascuratezza. Avvenne, oltre a ciò, in Roma un accidente che recò non
lieve rammarico e disturbo al pontefice; perciocchè ito il bargello
con gran copia di birri per prendere un bandito in casa degli Orsini,
capitati colà Raimondo Orsino, Silla Savello ed Ottavio de' Rustici,
baroni romani, per aver voluto impedir la cattura per pretension di
franchigia, restarono miseramente uccisi da quella canaglia. Sollevossi
perciò il popolo romano, ed anche la nobiltà, e quanti birri potè
cogliere, senza rimissione ammazzò. Essendo concorsi a questo rumore
molti banditi, seguirono altre uccisioni, e sarebbe succeduto peggio,
se la prudenza del pontefice non avesse rimediato. Tanta caccia fece
egli fare al bargello suddetto, che fu in fine preso e giustiziato:
il che nondimeno non bastò a quetar gli animi pregni di desiderio
di vendetta, talmente che non finì sì presto quella tragedia. Ora
il papa, per rallegrare il popolo, nel dì 12 di dicembre fece la
promozione di diecinove cardinali, tutti persone di gran merito, fra
i quali spezialmente si distinsero _Niccolò Sfondrati_, che fu poi
papa Gregorio XIV, _Francesco di Gioiosa_ Franzese, _Agostino Valerio_
vescovo di Verona, e _Vincenzo Lauro_ vescovo di Monreale.

Avea la morte rapito al re _Filippo II_ nell'anno precedente il suo
figlio maggiore _don Diego_; però fece egli nel presente prestar
giuramento dai Portoghesi a _don Filippo_, restato unico di lui
figlio. Gli riuscì ancora di finir di ricuperare le isole Terziere.
In Fiandra accaddero delle novità, delle quali ben seppe profittare
il principe _Alessandro Farnese_. Quantunque fossero stati conferiti
gloriosi titoli, dei quali sopra si parlò, a _Francesco duca d'Angiò_;
pure, perchè da alcune condizioni alquanto dure veniva ristretta
la sua autorità, si avvisò egli, spinto principalmente dagli alteri
suoi consiglieri franzesi, di voler dar egli la legge a' Fiamminghi,
parendogli vergogna il riceverla da loro. Volle dunque adoperar la
forza, e destinò il giorno 16 o 17 di gennaio del presente anno per
farsi libero signore di quelle contrade. L'ordine andò a tutti i
presidii franzesi d'insignorirsi dei luoghi dove si trovavano, ed
egli prese a sottomettere l'insigne città di Anversa, in cui erano di
guarnigione quattrocento de' suoi; ma con incontrar egli ciò che non
si aspettava, cioè quello a che si espone chiunque de' principi che,
volontariamente chiamato da un popolo alla signoria, si mette sotto i
piedi con tanta facilità i patti della dedizione. Prese pretesti da una
rassegna per accostarsi colle sue truppe ad Anversa, ed allorchè usciva
di città con gran corteggio de' suoi soldati, diede il segno della
macchinata trama. Furono uccise le guardie della porta, ed entrarono
secento cavalli e tre mila pedoni franzesi, che montati sui baloardi
voltarono i cannoni contro la città, e si diedero a saccheggiar le
case, e ad uccidere chiunque si opponeva. Ossia che gli Anversani
stessero dianzi con gli occhi aperti, o che solamente li svegliasse
quell'improvviso assalto, il vero è che tosto fecero sonar le campane a
martello, tirarono le catene alle strade, e, dato di piglio all'armi,
animosamente fecero fronte a chi non più amico, ma nemico e traditore
lor si mostrava. Con tal gagliardia dai feroci cittadini furono
assaliti e respinti i Franzesi, che lor convenne rinculare sino alla
porta, dove, per voler eglino uscire, e nello stesso tempo entrare gli
Svizzeri del duca d'Angiò, si fece una calca e miscuglio che costò
la vita a moltissimi o uccisi o caduti nella fossa. Vi fu chi fece
ascendere sino a due mila i Franzesi morti; la città restò liberata,
e il duca pien di vergogna, e rampognato dalla propria coscienza per
tanta infedeltà, si ritirò. Agli altri Franzesi venne fatto di occupar
Doncherche ed alcun altro luogo, ma non già Ostenda, Bruges e Neoporto.
Arrivò a tempo questa discordia de' Fiamminghi col duca d'Angiò per
rinvigorire _Alessandro Farnese_, a cui soprastava la rovina, se a'
Franzesi riusciva quel colpo, e se di Francia fossero venuti nuovi
rinforzi. Mosse dunque il Farnese l'armi sue, e colla metà d'esse
diede una rotta al maresciallo franzese _Biron_, dove fu creduto che
perissero de' vinti circa due mila persone, e de' vincitori solamente
otto, se vogliam prestar fede a chi non è mai intervenuto a battaglie.
Assediò il Farnese intanto Doncherche, e lo costrinse alla resa, e
prima dell'agosto ebbe ai suoi voleri Neoporto, Berga, Furnes, Dismuda
e Menin, e poi Zutfen col paese di Vaes, Middelburgo, Rupelmonda, Alost
ed altri luoghi: tutte vittorie ed acquisti che sommamente accrebbero
il credito alla parte regia ne' Paesi Bassi e la gloria al principe di
Parma.




    Anno di CRISTO MDLXXXIV. Indiz. XII.

    GREGORIO XIII papa 13.
    RODOLFO II imperadore 9.


In quest'anno ancora _papa Gregorio_ lasciò una bella memoria in Roma
colla erezione del collegio dei Maroniti, cristiani cattolici, abitanti
nel monte Libano sotto la tirannia de' Turchi; ma non ebbe tempo da
assegnargli tutta la convenevol dote: al che fu poi soddisfatto dal
suo successore. Fu chiamato in quest'anno a miglior paese nella notte
precedente al dì 4 di novembre il santo cardinale ed arcivescovo di
Milano _Carlo Borromeo_ in età di soli quarantasei anni, un mese ed un
giorno: vita ben corta, ma con tante azioni di pietà e zelo pastorale
da lui menata, che non si possono leggere senza ammirazione. Fu egli
allora e sempre sarà considerato per un luminoso prototipo de' veri
pastori della Chiesa di Dio, in cui si sono specchiati tanti altri
insigni vescovi che in Italia e fuori d'Italia son camminati per le vie
della santità; e i suoi concilii ed istruzioni sono e saranno sempre
in somma venerazione, siccome fonti perenni di tutta l'ecclesiastica
disciplina. Per le tante memorabili sue virtù venne poi questo
incomparabil porporato messo nel ruolo de' santi. Eransi già provati
giuridicamente i difetti corporali di _Margherita principessa Farnese_,
maritata in _don Vincenzo Gonzaga_ principe ereditario di Mantova;
laonde restò disciolto quel matrimonio, ed egli nell'anno presente
prese per moglie _Leonora_ figlia di _Francesco gran duca_ di Toscana.
Le nozze furono celebrate in Mantova sul fine di aprile con incredibil
pompa e magnificenza. Era vicerè di Sicilia _Marcantonio Colonna_, il
più valoroso e gentil cavaliere che avesse l'Italia, e sempre glorioso
per la vittoria riportata a Lepanto ossia alle Curzolari contra de'
Turchi. Passò egli in Ispagna, chiamatovi dal re Cattolico con dieci
galee. Ma appena giunto a Medinaceli nel dì 2 d'agosto fu portato
all'altra vita da un sì precipitoso e violento male, che fece dubitar
di veleno. Lo stesso sospetto corse nella morte di _Francesco duca
d'Angiò_, fratello di _Arrigo III re_ di Francia, da noi poco fa veduto
duca del Brabante e conte di Fiandra. Era egli tornato in Francia, e
trattava di riaccomodarsi coi Fiamminghi, quando fu preso sul principio
di maggio da un malore, per cui gli usciva il sangue da tutti i meati
del corpo, di modo che terminò il suo vivere nel dì 10 di giugno. Il
titolo di liberator della Fiandra, ch'egli s'era attribuito, non fu
certamente scritto sulla sua tomba. A _Guglielmo_ ancora _principe
d'Oranges_, cioè al principal motore e fomentatore della ribellion
de' Paesi Bassi, toccò in quest'anno nel dì 10 di luglio la morte, e
morte violenta, perchè proditoriamente ucciso da Baldassare Gherardo
nato presso Lione, il quale non sedotto da alcuno, ma unicamente mosso
da odio verso un principe eretico, autore di tanti mali, tolse a lui
la vita colla perdita della propria. A lui succedette il _principe
Maurizio_ suo secondogenito, che, dichiarato ammiraglio dalle Provincie
Unite, riuscì poi un valoroso lor protettore.

Queste morti quanto sconcertarono gli animi dei ribelli Fiamminghi,
altrettanto incoraggirono il prode principe di Parma Alessandro.
Aveva egli molto prima occupati varii posti, e fabbricato un forte che
angustiava non poco l'importante città d'Ipri, e l'affamava. Quei di
Bruges vollero soccorrerla con un grosso convoglio di viveri, scortato
da cinquecento fanti e da ducento cinquanta cavalli. Fu questo preso
dai cattolici, colla morte di circa cinquecento nemici: colpo che
indusse poi la cittadinanza d'Ipri a capitolare la resa. La stessa fame
consigliò quei di Bruges a seguitar l'esempio d'Ipri. Animato da così
prosperi successi il Farnese, prese una risoluzione che a molti parve
ardita, e fin temeraria ad altri: cioè di assediare la città d'Anversa,
non men per l'ampiezza e popolazione, che per la situazione, da tutti
tenuta per fortissima. Benchè dissuaso da' suoi consiglieri, pur diede
egli principio all'assedio, con occupar varii siti e forti intorno ad
essa. Nel medesimo tempo colla forza obbligò Tenremonda a rendersi;
e i Gantesi domati dalla fame vennero a dimandar perdono e ad esibire
ubbidienza. Furono accettati coll'obbligazione di pagar ducento mila
fiorini, e di rifabbricar la cittadella. La maggior città della Fiandra
era allora Gante. Intanto mirabili cose facea l'indefesso principe per
maggiormente strignere la superba città d'Anversa con chiuse nuove,
canali nuovi, trincieramenti, e sopra tutto con un ponte lunghissimo,
ch'egli arrivò a compiere solamente nell'anno seguente. Pressato da'
suoi sudditi _Carlo Emmanuello duca_ di Savoia a prendere moglie, la
ricercò ed ottenne nel presente anno, e in Sciamberì nel dì 18 d'agosto
fu pubblicato il suo matrimonio con _donna Caterina d'Austria_ figlia
minore del regnante re di Spagna _Filippo II_. Molte feste perciò
furono fatte ne' suoi Stati; ed avendo il duca o per ambasciatori o
per lettere significato a Roma, all'imperadore, al re di Francia e agli
altri principi questo suo nobile accasamento, concorsero a Torino varie
ambascierie per seco rallegrarsi. Tuttavia solamente nell'anno appresso
si diede il compimento a questo affare.




    Anno di CRISTO MDLXXXV. Indiz. XIII.

    SISTO V papa 1.
    RODOLFO II imperadore 10.


Uno spettacolo insolito, che si tirò dietro gli occhi di tutti, ebbe
Roma nel presente anno per l'arrivo colà degli ambasciatori cristiani
giapponesi. Nelle ricchissime e popolatissime isole del Giappone, regno
o imperio situato di là dalla China con popoli sommamente ingegnosi
e bellicosi, il primo ad introdurre la religione di Cristo era stato
san Francesco Saverio apostolo dell'Indie. Coltivata quella vigna da
altri susseguenti religiosi della compagnia di Gesù, sempre più andò
fiorendo, di maniera che non solamente le migliaia del basso popolo,
ma anche assaissimi nobili, ed alcuni dei principi, appellati re, per
nostro modo d'intendere, a cagion della lor grande autorità e potenza,
aveano ricevuto il battesimo, alzati sacri templi, e piantata ivi
un'amplissima università di fervorosi cristiani. Non han saputo negare
la verità, l'ampiezza e i pregi di quella cristianità i nemici stessi
della Chiesa romana, i quali, più mercatanti che cristiani, nulla
poi tralasciarono di trame ed inganni per opprimerla e sradicarla,
siccome nel seguente secolo, per l'infame loro iniquità, avvenne. Per
rendere dunque ubbidienza al sommo pontefice furono spediti due giovani
ambasciatori da tre di que' gran signori, chiamati re dai nostri; i
quali accompagnati da alcuni gesuiti, dopo aver ricevuto in Portogallo,
in Ispagna e in Toscana grandi onori e finezze, giunsero nel dì 22
di marzo a Roma. Con solennità ammessi nel sacro concistoro al bacio
de' piedi, presentarono al pontefice le lettere dei loro principali,
e furono poi trattati con ogni sorta di onorevolezza e di amore tanto
da esso papa, che da tutti i cardinali e dalla nobiltà romana. Per la
comparsa di questi nuovi germi della religione cristiana, venuti da sì
remote parti del mondo, incredibil fu la consolazione ed allegrezza
che ne provò il buon _pontefice Gregorio_, nè potè contener le
lagrime tanto egli che gli altri zelanti dell'accrescimento della vera
Chiesa di Dio. Ma a questo giubilo poco tardò a succedere il lutto.
Mentre i Giapponesi andavano visitando le cose rare di Roma, eccoti
cadere infermo il pontefice, e in due giorni di malattia, cioè nel
dì 10 d'aprile, passare a miglior vita, essendo pervenuto all'età di
ottantaquattro anni: età, ad atterrar la quale basta un soffio solo.
Che questo pontefice meriti luogo fra i più insigni pastori della
Chiesa di Dio, non ne lascia dubitare quanto si è finora detto di lui.
Eppur questo è poco rispetto a quel di più che dir se ne potrebbe; e
che infatti hanno più e più scrittori tramandato ai posteri. Perciocchè
eminente si trovò in lui l'amore della pace in Italia, lo zelo per
la conservazione ed aumento della fede Cattolica, e l'attenzione ad
eseguire i decreti del concilio di Trento: il che specialmente dimostrò
nel promuovere ed aiutare con grandi somme di denaro l'erezione di
tanti seminarii per le provincie Cattoliche, e nella fondazione in
Roma di collegii sì riguardevoli. Le sue limosine in sollievo dei
poveri, per attestato del popolo romano nell'iscrizione a lui posta,
ascesero a due milioni di scudi di oro; un altro ancora ne impiegò in
maritar povere zitelle. Lungi dall'imporre nuove gabelle e dazii, ne
levò alcuni già messi, e specialmente l'assai grave della farina, ed
ornò Roma di templi, e di altre opere magnifiche: per le quali cose,
e pel suo placido governo, e per la sua amorevolezza verso ognuno, il
suddetto popolo romano alzò la sua statua nel campidoglio, e l'alzò
dopo la sua morte, cioè in tempo che l'adulazione cessa, e il vero
merito è riconosciuto. Amò i suoi, ma con lodevol moderazione. Era
a lui nato un figlio da donna libera prima di ascendere agli ordini
sacri, per nome _Jacopo Boncompagno_ il quale per ingegno, probità
di costumi, e saviezza nei politici affari riuscì poscia un valente e
generoso signore. A lui bensì conferì il papa i gradi soliti a darsi ai
nipoti dei pontefici, cioè di generale della Chiesa, di governatore di
castello Sant'Angelo e di capitano delle sue guardie; ma non fabbricò
già la di lui fortuna con gli Stati della Chiesa. Solamente gli procurò
nel ducato di Modena il marchesato di Vignola, consistente in ventidue
comunità; e dal re Cattolico ottenne per lui il ducato di Sora, Arpino,
Aquino, Arce, ed altri luoghi nel regno di Napoli. Propagata poi la
di lui discendenza con uomini illustri, oggidì più che mai risplende
in _don Gaetano Boncompagno_ benignissimo e savissimo principe,
maggiorduomo maggiore del re delle Due Sicilie, che ai suoi titoli e
Stati ha ultimamente aggiunto l'importante e dovizioso principato di
Piombino, e in _don Pietro_ suo fratello duca di Fiano.

Non più di quattordici giorni stette vacante la sedia di San Pietro,
essendo Stato concordemente nel conclave eletto papa il _cardinale
Felice Peretti_, già frate dell'ordine conventuale di san Francesco,
uomo di petto, sommo amatore della giustizia, ed ornato di molta
dottrina. Era egli bassamente nato nelle grotte di Montalto, terra
della marca anconitana, da un povero contadino, ma pel suo felice
ingegno, pel suo sapere e merito salito a poco a poco ai primi gradi
dell'ordine francescano, nel 1570 da Pio V fu promosso alla sacra
porpora, e nominato il cardinal di Montalto. Per errore di stampa
presso il Ciaconio è riferita al dì 12 d'aprile l'esaltazione sua
al pontificato: errore non emendato neppure dal Vittorello, nè
dall'Oldoino, e che parimente s'incontra nel Bollario romano e in altri
libri. Certo è che l'elezione sua seguì nel dì 24 di aprile, giorno di
mercordì. Prese il nome di _Sisto V_ per rinovar la memoria di Sisto
IV, che parimente fu dell'ordine di San Francesco. Veramente bizzarra
è quella che noi chiamiamo natura, facendo essa talvolta nascere da un
povero rozzo bifolco figli di sì raro talento, e cotanto dalla fortuna
favoriti, che giungono ad essere o gran politici, o gran guerrieri,
o gran letterati; laddove altre volte da uomini grandi nascono
figliuoli zotici e di cervello stravolto, ai quali sembrava piuttosto
riservata una zappa. Ora Sisto, benchè sì poveri e bassi natali avesse
sortito, pure fuor di dubbio è che portò seco un animo grande, qual
si converrebbe al più eccelso monarca. Antonio Cicarelli, che continuò
le Vite de' papi del Panvinio, ed altri storici non ebbero difficoltà
di scrivere che il suddetto cardinale di Montalto coll'accortezza o
simulazione sua cooperò anch'egli non poco a far inchinare i voti degli
elettori in favor suo. Perciocchè gran cura ebbe di nascondere in varie
maniere il genio suo rigido ed imperioso, e l'ansietà di pervenire al
papato. Quieta era la vita sua, ritirato stava nella sua vigna, mai non
contendeva con gli altri cardinali, cedendo ad ognuno, e guardandosi da
ogni parzialità verso le nazioni. Benchè ingiuriato, niun risentimento
mostrava, e, quantunque talvolta chiamato asino della Marca dai
confratelli porporati, o mostrava di non udire, oppure rideva.
Essendogli stato ucciso un nipote, neppur volle far ricorso per questo
alla giustizia. Se ne ricordò bene creato che fu papa. Cardinale ebbe
in uso di accrescere di sette anni la sua età per parere più vecchio;
e mostravasi soprattutto così mal concio di sanità, che non vi era
cardinale che nol credesse sull'orlo del sepolcro. A chi nel conclave
gli parlava del papato, esagerava la sua inabilità: e quando pure per
miracolo ciò avvenisse, gli scappava detto di non poter senza buoni
coadiutori portare quel peso. In una parola, si crederono i cardinali
di avere eletto un papa mansuetissimo, un papa decrepito, fatto per
lasciarsi menar pel naso; e trovarono tutto il rovescio. Nè tardarono
ad avvedersene, perchè, appena chiariti i voti, e confermata l'elezion
sua, gittò via il bastoncello, su cui si appoggiava, e si alzò ritto;
laddove dianzi camminava gobbo e con gli occhi bassi a terra: avendo
poi egli detto scherzando, oppure avendo taluno detto per lui, che
dianzi cercava col volto chino le chiavi della terra, ed ora col volto
alto le chiavi da aprire il cielo. Per la sua coronazione dipoi salì
molto snello a cavallo, guardandosi l'un l'altro storditi i cardinali.

Pontefice pieno di buon cuore, spirante solo clemenza era stato
il predecessore Gregorio. Desideroso di farsi amare da tutti, e
specialmente dal popolo romano, difficilmente eleggeva le vie del
rigore; e forse tanta benignità gli venne attribuita a difetto.
Era perciò cresciuta la licenza e prepotenza in Roma; abbondavano
e crescevano dappertutto i banditi, gli sgherri, i sicarii; e per
quanto il buon papa Gregorio, che non era già un uomo indolente e
dimentico del dovere principesco, si adoperasse per metter freno a
questi disordini, anzi per estirparli, non gli venne mai fatto, perchè
sempre voleva accordar la clemenza colla giustizia. Venne Sisto V di
massime ben diverse provveduto, voglioso di acquistarsi gran nome
coll'uso della sola giustizia, e col far tacere la clemenza, quasi
virtù fomentatrice dei cattivi. Rigido ed inesorabile si diede tosto
ad esercitar la suddetta giustizia, e fu creduto fino all'eccesso.
Non volle che si aprissero le carceri com'era il solito, per la sua
coronazione, con dire che assai malvagi vi erano senza bisogno di
accrescerli. E mentre la città si trovava in quell'allegria fece
giustiziar quattro rei, senza voler far grazia agli ambasciatori
giapponesi, mossi dai parenti a dimandarla. Da lì a due giorni fece
tagliar la testa ad un nobile spoletano per aver messa mano alla spada
contro un suo nemico: il che era vietato dalle leggi. Non so io se sia
diverso da questo il caso di un giovanetto fiorentino preso in quel
tempo per aver fatta una semplice resistenza ai birri, che pur s'erano
ingannati in prendere lui per un altro, e che fu impiccato: il che
per la compassione diede molto di che dire a tutta Roma, e sparse il
terrore anche fuor d'essa. Quanto ai suddetti Giapponesi, il pontefice
compartì loro ogni possibile onore nella sua coronazione, li tenne
seco a pranzo nella sua vigna, li creò cavalieri, e regalatili dipoi di
mille doble e di altre cose preziose, e specialmente di due o tre spade
gioiellate per li principi loro, li licenziò. Se n'andarono caricati
d'altri doni dai cardinali Farnese, d'Este, Medici, Alessandrino e
San Sisto; e condotti a Venezia, con gran magnificenza furono ivi
accolti, siccome per le altre città, dove passarono, finchè imbarcati a
Genova s'inviarono verso le loro tanto lontane contrade. Giunti colà,
trovarono già dato principio a una crudelissima persecuzione contra
i cristiani, della quale altro a me non occorre di dire. Pubblicò
il novello papa un giubileo per implorar da Dio assistenza al suo
governo; e credasi ch'egli fosse il primo a conceder esso giubileo
fuori degli anni santi. Per ordine suo sei delle principali strade
di Roma lunghissime furono in quest'anno o aperte o continuate, e
tutte selciate pel comodo e divozione de' Romani. Con suo danaro
ancor provvide una comodissima casa al monte della pietà. La strologia
giudicaria al dispetto di tante proibizioni seguitava a far delle gran
faccende. Fulminò Sisto una terribil bolla contra da' suoi professori
e libri. Ma di quest'arte vanissima si può ben desiderare, ma non è
da sperare la total rovina, come fin dei suoi tempi Tacito osservò,
perchè pur troppo non mancano stolti ed ignoranti che le dan fede,
massimamente fuori d'Italia.

Già dicemmo conchiuse le nozze tra l'infanta _donna Caterina_, figlia
di _Filippo II, re_ di Spagna, e _Carlo Emmanuele duca_ di Savoia.
Verso il fine di gennaio dell'anno presente s'imbarcò questo principe,
accompagnato da copiosa nobiltà tutta in gala per, passare in Ispagna.
Trovò il re con tutta la real corte a Saragozza, e quivi nel dì 25
di marzo con grandiosa solennità seguì il suo sposalizio, condecorato
dipoi da varie feste e tornei, ed altri sontuosi divertimenti. Vennero
poi per mare i due nobilissimi sposi a Savona, e di là proseguendo
il viaggio, nel dì 10 d'agosto fecero l'entrata in Torino, dove per
molti giorni durò la pompa e l'allegria degli spettacoli. Nel dì 30
di luglio terminò i suoi giorni _Niccolò da Ponte_ doge di Venezia,
e nel dì 18 d'agosto ebbe per successore _Pasquale Cigogna_. Da
un fierissimo tumulto della plebe restò nel maggio di quest'anno
gravemente sconcertata la città di Napoli. Per la carestia di grano,
che si pativa in Ispagna, aveva il re Filippo fatto venir colà dal
regno di Napoli buona quantità del grano soprabbondante. Si prevalsero
di questa occasione i mercatanti e i contrabbandieri, conoscendo il
guadagno, per inviarne dell'altro in gran copia; talmente che, venuto
il mese di maggio, assaissimo se ne scarseggiò in Napoli, e si alterò
forte il prezzo del pane. Le grida di quel facilmente turbolento
popolaccio andarono a finire in una universale sollevazione, per
cui Gian-Vincenzo Starace eletto del popolo fu dall'inferocita plebe
messo in brani, e strascinato per la città, e dato il sacco alla sua
casa. Fu assai, che quivi terminasse la foga del matto popolo. Il
_duca d'Ossuna_, allora vicerè, biasimo riportò pel suo soverchio
timore, essendosi creduto che avrebbe sulle prime potuto colla forza
reprimere quella canaglia. Maggiormente ancora fu di poi biasimato,
perchè, tornata la quiete, fece segretamente in più notti carcerare
cinquecento di coloro, e formar rigorosi processi, in vigor de' quali
tolta fu a molti la vita, ed assai più furono tormentati e mandati
in galera. Sarebbe anche proceduta più oltre quella crudel giustizia,
se gli amatori della patria non avessero impetrato dal re Filippo un
generale indulto e perdono. Fin qui nella cittadella di Piacenza avea
il re Cattolico tenuta sua guarnigione, aggravio sommamente molesto al
duca _Ottavio Farnese_, cui non pareva mai di essere stabile padrone
della città finchè durava quel giogo. Dopo aver tanto pazientato,
prese la risoluzione in questo anno di spedire alla corte Cattolica
il conte Pomponio Torello a chiederne la restituzione, saggiamente
avvisando, essere questo il tempo più opportuno, stante il merito
grande che s'era acquistato il _principe Alessandro_ suo figlio presso
il re Cattolico con tante sue prodezze in Fiandra in servigio della
corona di Spagna. Si trovò l'animo del re disposto alla gratitudine, ma
avrebbe voluto far passare per una grazia compartita ad esso principe
la cessione di quella fortezza: al che il principe modestamente
ripugnava, non già che negasse di riconoscere quella per una grazia, ma
perchè desiderava che fosse dichiarata la restituzione per fatta, ed
anche dovuta per giustizia al duca Ottavio suo padre. Temperamenti si
trovarono in quel maneggio, e però il re accordò la cessione con varie
condizioni, e sopra tutto con salvare le ragioni sue e dell'imperio
sopra quello Stato. Gli atti segreti, e non pubblicati allora per non
irritare il romano pontefice, son venuti alla luce in questi ultimi
tempi nell'Apologia del senatore Cola, per le controversie di Parma e
Piacenza.

Fin qui successione non si vedeva di _Arrigo III_ re di Francia,
ed apparenza nè pur v'era di vederne. Però mancando egli senza
maschi, secondo le leggi e la consuetudine di quel regno, avrebbe
dovuto succedere _Arrigo re_ di Navarra, come il più prossimo: il
che cagionava orrore ai buoni cattolici per la manifesta professione
ch'egli faceva del calvinismo. Da questo pericolo commossi i principi
di Guisa, il cardinal di Borbone ed assaissimi altri maggiorenti,
formarono una lega in difesa della religion cattolica, senza consenso
del re, anzi con far apparire non lieve diffidenza di lui; sebben poi
indussero ancor lui ad approvarla e ad entrarvi. Teneva mano ad essa
lega il _pontefice Sisto_ per puro zelo di conservar la religione,
il _re Filippo_ ed altri per lo stesso motivo, ma con altre segrete
intenzioni politiche, per far cadere quella corona in alcun principe
cattolico, ad esclusione del re di Navarra e di _Arrigo principe di
Condè_ eretici. Aveano i confederati fatta istanza a Gregorio XIII
perchè o scomunicasse o dichiarasse decaduti que' due principi da
ogni loro diritto; ma il prudente pontefice andava temporeggiando per
isperanza di guadagnarli colle buone. Mancato lui, il fervido papa
Sisto nel settembre di questo anno fulminò contra di loro tutte le
maggiori censure: il che vie più servì a riaccendere in Francia il
fuoco delle guerre civili, nè a quella sua bolla fu permesso di essere
pubblicamente promulgata in quel regno. Continuava intanto l'assedio
della insigne città d'Anversa, già formato dal prode _principe di Parma
Alessandro_, e già s'era perfezionato il mirabile ponte lungo circa
due miglia sopra la Schelda; con che restava precluso ogni adito ai
soccorsi per quella città. In questo mentre, vinta dalla fame l'altra
non men nobile ed importante di Brusselles, capitolò la resa, con
rimettersi ivi la religion cattolica. Da lì ad un mese altrettanto fece
la città di Nimega, principale della Gheldria, e poi quella di Malines.
Gli sforzi fatti dal principe di Parma per sottomettere la città
di Anversa, e quelli degli Anversani per la loro difesa, vivamente
descritti dalla penna di Famiano Strada, del cardinal Bentivoglio,
del Campana e di altri, formano un pezzo di storia di questi tempi
sommamente curioso e dilettevole. A me basterà di dire che finalmente
all'eroe Farnese, dopo una onesta capitolazione, riuscì nel dì 27 di
agosto di entrare trionfante in quella splendida città, dove tornò
a rifiorire la fede cattolica, e si rifabbricò la cittadella. Per
sì fatte vittorie il nome e la gloria del Farnese era il principal
ragionamento de' politici e de' curiosi dell'Europa. E in quelle
imprese gran parte ancora ebbero i capitani e soldati italiani, che io
per brevità tralascio. Per le osservazioni fatte da più d'uno, migliori
soldati riescono gl'Italiani fuori che entro d'Italia: il che eziandio
suol avvenire degli Spagnuoli. Qui non è il luogo di cercarne la
ragione.




    Anno di CRISTO MDLXXXVI. Indiz. XIV.

    SISTO V papa 2.
    RODOLFO II imperadore 11.


Una delle principali applicazioni dell'animoso pontefice _Sisto V_
fu nel precedente anno quella di schiantare la mala razza de' banditi
e de' malviventi, che spezialmente passati dal regno di Napoli nello
Stato ecclesiastico, ed attruppati infestavano non solamente le vie,
ma le ville stesse, con rubamenti, stupri, incendii ed assassinii.
Molte storielle si contavano allora delle lor crudeltà e furberie, e
si spacciano anche oggidì per cose nuove dai cantambanchi. Pubblicò il
papa una terribil bolla nel giorno primo di luglio d'esso anno contra
di costoro e di chiunque desse loro favore o ricetto. Poscia mandò
il cardinale Colonna in campagna di Roma, lo Spinola nel ducato di
Spoleti, il Gesualdo nella Marca, il Salviati a Bologna e il Carcano
in Romagna con titolo di legati, e con piena autorità e commissione di
rigorosa giustizia, affinchè si rimettesse la pubblica quiete. Diedesi
perciò allora principio alla caccia di coloro, proposti spezialmente
premii a chi portasse le loro teste, e si continuò nell'anno presente:
e quantunque molto si guadagnasse, perchè alcuni capi di gente sì
malvagia uscirono dello Stato della Chiesa, e massimamente Curtieto e
Marco Sciarra, due de' più rinomati assassini, ed altri furono uccisi
in campagna, o presi e giustiziati; pure non si potè svellere talmente
quella gramigna, che non ripullulasse di tanto in tanto, e molto più
dopo la morte del papa. Fu nondimeno con tal rigore eseguita in alcuni
luoghi la buona intenzione del pontefice, che si convertì in manifesta
crudeltà, con essersi fatte pubblicamente morire madri, solamente per
avere ricettati una sola notte in casa figli o altri stretti parenti, o
per aver dato loro da mangiare. Ma quel che più di ogni altro caso fece
strepito, fu la morte del _conte Giovanni Pepoli_, il quale, secondo
l'attestato dello Spondano, del Cicarelli e di altri, per aver negato
di consegnare alcuni banditi, ch'egli ricettava fuori dello Stato della
Chiesa, fu fatto prendere in Bologna, e strangolare in prigione: il
che non si può dire quanto terrore spargesse fra tutti i sudditi dello
Stato ecclesiastico. Ma perciocchè potrebbe restar molto denigrata
presso i posteri la memoria di questo nobil uomo, uno dei primarii, più
ricchi e riguardevoli della città di Bologna, quasi ch'egli fosse stato
uno scellerato fomentatore di sicarii e banditi, non avrà discaro il
lettore d'intendere più precisamente lo stato della sua disavventura da
Antonio Isnardi Ferrarese, contemporaneo, e non parziale. Così scrive
egli nei suoi Annali manoscritti all'anno precedente: _Circa il fine di
agosto il papa fece strangolare il signor Giovanni de' Pepoli, ch'era
prigione in Bologna, gentiluomo principale di quella città, e il primo
del suo parentato, e padre dei poveri di essa città, che si figurava
che desse ogni anno delle sue facoltà più di cinque mila scudi romani
per elemosina. La cagione fu che sua santità lo imputò di aver fatto
fuggire un capo di banditi ch'era prigione in un castello del detto
signor Giovanni (cioè in Castiglione de' Gatti, feudo imperiale della
nobil casa de' Pepoli), e gli era stato dimandato da sua santità,
alla quale aveva risposto che il detto castello era giurisdizione
dell'imperadore, e che senza licenza di sua maestà non lo daria. E
mentre si maneggiava tal negozio, entrarono di notte genti nel detto
castello, fecero prigione il commissario di quello, si fecero dar le
chiavi della prigione, tolsero il prigione, e lo condussero via insieme
col detto commissario, sino che furono fuori dello Stato della Chiesa,
che poi liberarono il commissario. Fu pianto da tutti que' cittadini,
e particolarmente dai poveri_. Lascerò io che i lettori senza di me
facciano qui le loro riflessioni, volendo io passare a raccontar cose
allegre, e sicuramente gloriose al pontefice Sisto.

Dicemmo aver egli aver avuto un animo da re. Le sue grandi idee,
e queste eseguite senza che mai lo spaventasse alcuna difficoltà,
compruovano una tal verità. Aveano i suoi predecessori lasciato
posare in terra lo smisurato Obelisco (guglia chiamato da' Romani) che
antichissimamente Sesostri re d'Egitto dedicò al sole, che Caligola
imperadore menò a Roma, ed alzò in onore di Augusto e Tiberio e che i
Barbari (per quanto si credeva) gittarono poi per terra. O maniera di
rialzarlo non si trovava, o la spesa atterriva, o nulla essi curavano
questo mirabil pezzo della più remota antichità. Sisto il volle riporre
nella piazza del Vaticano, ed ebbe in Domenico Fontana Comasco un
insigne ingegnere, che nel presente anno con una maravigliosa macchina
felicemente rialzò quella gran pietra. Applicossi ancora esso pontefice
ad un acquedotto, che gareggiò coi più famosi degli antichi romani,
lungo ben venti miglia, per cui trasse a Roma l'acqua ch'egli volle
nominata _Felice_ dal suo primiero nome della religion francescana.
Terminò questa bella opera solamente nell'anno 1588. A comune benefizio
ancora fece fabbricare una magnifica gualchiera per l'arte della lana
presso la fontana dell'acqua Vergine, con promuovere anche in altre
maniere il lanificio in quella città. Oltre a ciò, in capo alla piazza
Giulia da un lato di ponte Sisto per ordine suo fu edificato un insigne
spedale, capace di due mila poveri, con assegnargli una rendita annua
di quindici mila scudi d'oro. Per maggior sicurezza dell'augusto
tempio della beata Vergine di Loreto, e degli abitanti di quella terra,
cingere fece di mura Loreto, e dichiarollo città, con dargli anche un
proprio vescovo. Fu poi unita quella chiesa colle altre di Macerata e
di Tolentino. Creò eziandio città, ed onorò del vescovato San Severino
e Montalto sua patria. Inoltre pubblicò una bellissima prammatica e
riforma delle vesti, delle doti, degli ornamenti, dei conviti, in una
parola del lusso di Roma: medicina, di cui abbisognano, ma non sanno
valersi anche i tempi nostri ed altre città. Dimorava con tutta quiete
nei suoi Stati di Abruzzo _Margherita d'Austri_a duchessa di Parma,
con godere nondimeno per lo più della buon'aria della ricca e deliziosa
città dell'Aquila, quando nel febbraio del presente anno venne la morte
a privar di lei la terra; principessa che colla sua mirabil saviezza
e pietà compensò i difetti della nascita, e lasciò dopo di sè una
gloriosa memoria. Le tenne dietro nel viaggio della eternità a' dì 18
del susseguente settembre il duca _Ottavio Farnese_ suo consorte, che
nei verdi anni si acquistò nome di valoroso capitano, e nei maturi di
principe savissimo, giusto e pieno di clemenza. Al senno suo dovette
la casa Farnese il vero suo stabilimento, e in somma sua gloria tornò
l'aver egli prodotto _Alessandro Farnese_ suo primogenito, generale
d'armate, che si potè uguagliare ai più celebri dell'antichità.
Il conte Loschi ed altri, che riferirono la morte del duca Ottavio
all'anno seguente o ad altri anni, mancarono di buone notizie.

Restò dunque, colla morte del genitore, Alessandro Farnese duca di
Parma e Piacenza, e di tale occasione si servì egli per chiedere
congedo al re Cattolico, a fin di accudire al governo de' proprii
Stati, e alla cura de' suoi piccioli figliuoli; ma nol potè ottenere.
Le imprese di questo principe ne' Paesi Bassi e nell'elettorato di
Colonia durante il presente anno ancora furono memorabili. Espugnò
Grave e Venlò in Fiandra; ricuperò la città di Nuis occupata dai
calvinisti, dove rimase tagliata a pezzi quella guarnigione, e la città
saccheggiata, e dipoi quasi annientata da un fierissimo incendio,
di cui non si seppe l'autore. Con tutto che la regina d'Inghilterra
_Elisabetta_ avesse presa la protezion de' Fiamminghi eretici, e
spedito in lor soccorso il conte di Lincestre con buoni rinforzi e con
titolo di governatore delle Provincie Unite; pure il Farnese frastornò
col suo valore tutte le di lui misure; laonde fu egli richiamato
in Inghilterra. Continuarono similmente in Francia le guerre tra i
cattolici e gli ugonotti, comparendo sempre il re ben animato per li
primi; ed egli in questo anno ancora pubblicò un grave editto contra
de' secondi. E perciocchè i principi protestanti della Germania
s'interessarono nella protezion d'essi eretici, e gli spedirono
ambasciatori per questo, egli fece loro conoscere la costanza sua in
sostener la religione de' suoi maggiori coll'onore della sua corona, e
li rimandò mal soddisfatti.




    Anno di CRISTO MDLXXXVII. Indiz. XV.

    SISTO V papa 3.
    RODOLFO II imperadore 12.


Anno fu questo di grave carestia per molte parti d'Italia, e
massimamente in Roma; ma il provvido governo di _papa Sisto_ sovvenne
alla necessità de' suoi popoli senza risparmiare spesa e diligenza
alcuna in pro di essi. E per provvedere ancora al bisogno dei tempi
avvenire in aiuto della povertà, assegnò nell'anno seguente un capitale
di ducento mila scudi romani, coi quali si fondasse una frumentaria:
degno pensiero di chi è ottimo principe, e attende al bene de' sudditi
suoi; se non che provvisioni tali non sogliono avere lunga vita. A
_Carlo Emmanuele_ duca di Savoia era nato nel precedente anno a dì 3 di
aprile il suo primogenito. Volle egli nel presente solennizzarne il suo
battesimo, e padrini furono il _cardinal Sfondrato pel papa, madama di
Carnevaletto_ per _Caterina regina di_ _Francia, Gianandrea Doria_ pel
_principe di Spagna, la marchesa di Garres_ per_ l'infanta di Spagna,
Agostino Nani_ per la_ repubblica di Venezia, il vescovo di Malta_
pel _gran maestro de' cavalieri_. Giostre, tornei, macchine di fuochi
artificiali, ed altri magnifici divertimenti furono dati in Torino a
sì nobil brigata, e nel dì 12 di maggio seguì la festosa funzione del
battesimo. Fu posto all'infante il nome di _Filippo Emmanuele_; ma
questo principe premorì al padre nel 1605, con restare la primogenitura
a _Vittorio Amedeo_, principe nato in mezzo alle suddette allegrezze
nel dì 9 dello stesso mese di maggio. Rapì la morte in quest'anno a
dì 13 d'agosto, dopo breve infermità di renella, _Guglielmo Gonzaga_
duca di Mantova, mentre si trovava in Bozzolo, a cui succedette _don
Vincenzo_ unico suo figlio maschio. Mandò egli a prendere a Mantova
venticinque mila scudi per distribuirli prima di morire a' suoi
servidori, affinchè non avessero a litigar coll'erede. Non giunsero
questi a tempo; con tutto ciò il nuovo duca Vincenzo fedelmente eseguì
la mente del padre, ed altri atti di liberalità esercitò verso de' suoi
popoli. Terminò del pari la carriera del suo vivere in età solamente
di circa quarantasette anni _Francesco gran duca_ di Toscana di una
infermità creduta non pericolosa, nel dì 19 di ottobre alle ore cinque
di notte. Nel giorno seguente, quindici ore dopo la morte del marito,
mancò di vita anche la _gran duchessa Bianca Cappello_. Molte furono
le dicerie per questo avvenimento funesto. Per attestato del vivente
allora Traiano Boccalino, molti credettero ch'esso gran duca Francesco
svaghito d'essa Bianca, per cieca passione da lui già sposata, si
perdesse poscia in altri amori, e che la gran duchessa, donna di
altero spirito, per vendetta gli desse il veleno; ma che, scoperto il
delitto, anch'ella per la stessa via fosse fatta morire. Diversamente
altri pensarono, credendo che il _cardinal Ferdinando_, fratello d'esso
gran duca, non avesse mai potuto digerire quel matrimonio. Ma quanto è
facile al popolo il voler entrare nei segreti laberinti dei principi,
altrettanto facile è in casi tali l'ingannarsi. Comunque ciò fosse,
non avendo esso gran duca lasciata prole maschile legittima, prese
tosto le redini del governo il suddetto cardinal Ferdinando, principe
più provveduto di senno e di altre virtù, che il defunto fratello, il
quale non tardò a farsi riconoscere per padrone; perciocchè, avendo
mostrato il castellano di Livorno alquanto di renitenza a consegnare
quella fortezza ad un gentiluomo da lui inviato colà col contrassegno,
il fece impiccare. Per altro restarono due figlie di esso principe,
l'una _Leonora_ che vedemmo maritata col suddetto don Vincenzo duca
di Mantova, e _Maria_, che a suo tempo vedremo regina di Francia.
Amendue erano nate dalla sua prima moglie _Giovanna d'Austria_. Nè si
dee tacere che nel dì 13 dicembre un gran temporale succeduto a Napoli
conquassò molti legni in quel molo, con perdita di non pochi uomini;
e un folgore, figlio della terra o delle nuvole, accese il fuoco nel
maschio di Sant'Ermo, dove era la polve da artiglieria, e lo fece
saltare con tal forza, che rovesciò tutte le fabbriche circonvicine,
ed uccise più di cento e cinquanta persone. Notabile offesa anche ne
riceverono le chiese e case poste alle falde di quel monte. Crebbe
in quest'anno smisuratamente la febbre della Francia, e fu soggetta
a varii pessimi parossismi. Non comporta l'istituto mio ch'io prenda
a descrivere quelle fiere civili discordie. Solamente accennerò che
_Arrigo re_ di Navarra, il _Condè_ e gli altri ugonotti tirarono dei
possenti aiuti dalla Germania protestante; e che, all'incontro, la lega
appellata santa di _Carlo cardinal_ di Borbone, del _duca di Lorena_,
dei _principi di Guisa_ e del _maresciallo di Birone_, fece dei copiosi
armamenti dal canto suo, favorita in questi tempi dal re Arrigo III.
Venne il cattolico duca di Gioiosa a battaglia nel dì 10 di ottobre
col re di Navarra; lasciò egli la vita sul campo, e l'esercito suo andò
tutto in isconfitta. Ma in breve si rifece quel danno, essendo riuscito
al duca di Guisa e agli altri principi della lega di disfare l'esercito
tedesco e svizzero guidato dal duca di Buglione, che marciava per
unirsi al re di Navarra. Impadronissi in quest'anno in Fiandra
il valoroso duca _Alessandro Farnese_ di Deventer, città di molta
importanza per essere capo della provincia di Overissel. Memorabile
dipoi fu l'assedio da lui posto all'Esclusa, che immense fatiche costò,
ma in fine obbligò quel presidio alla resa. L'anno fu poi questo in
cui _Elisabetta regina_ eretica d'Inghilterra con eterna sua infamia
condannò alla morte _Maria regina_ cattolica di Scozia non suddita sua,
dopo la prigionia di moltissimi anni. Fu ella e prima e dipoi oppressa
da infinite calunnie dei suoi nemici, per tentar pure di giustificar
l'atto barbaro e tirannico d'Elisabetta, riprovato da chiunque
portava il titolo di principe. Un'ammirabil costanza mostrò fino
agli ultimi momenti di sua vita la povera regina, e al suo funerale
pagarono un tributo di lagrime tutti i cattolici. Restò di essa un
figlio, re di Scozia, cioè _Giacomo_, che giunse poi ad essere anche
re d'Inghilterra, ma senza conservar la religione dei suoi maggiori:
cosa che principalmente fece a lui raccomandare prima di morire la
sfortunata sua madre. Di quella lagrimevol tragedia a me non convien
dirne di più. Certo è che il pontefice Sisto non si potea dar pace per
tanta barbarie; e però, oltre all'aver confermate, per quanto potè,
ed accresciute le inutili censure contro quella inumana principessa,
segretamente ancora e con promesse di aiuti commosse _Filippo re_
di Spagna a fare un maraviglioso preparamento d'armi a danni della
medesima, giacchè ella continuamente infieriva contro i cattolici, ed
anche nell'anno presente sostenne colle sue armi i ribelli eretici dei
Paesi Bassi contra dello stesso re Cattolico. Finalmente fra tante
altre grandiose cose che tutto dì andava meditando ed eseguendo in
bene del pubblico o in ornamento di Roma esso magnanimo _papa Sisto_,
si dee annoverare in quest'anno l'istituzione da lui fatta in Roma di
quattordici congregazioni di cardinali, coll'aver confermata nello
stesso tempo quella dell'inquisizione. In esse compartì egli tutte
le varie materie spettanti non meno alla religione che al governo
civile, acciocchè tutto ivi fosse con ordine e nelle dovute forme
esaminato, e riferito poscia ai sommi pontefici, dall'approvazion de'
quali venissero sigillate le risoluzioni prese in cadauna di quelle
assemblee. La bolla sua intorno a tali congregazioni fu pubblicata nel
dì 22 di gennaio dell'anno presente. Fece egli parimente racconciare
un antichissimo obelisco egiziano rotto in più pezzi, e dirizzarlo
davanti alla Chiesa di Santa Maria Maggiore. Ma soprattutto glorioso
fu il risarcimento della maravigliosa colonna istoriata che il senato
e popolo romano dedicò a Traiano Augusto, e che papa Sisto nel dì 28
di novembre di quest'anno dedicò solennemente in onore di san Pietro
principe degli Apostoli. L'iscrizione nondimeno parla dell'anno
seguente.




    Anno di CRISTO MDLXXXVIII. Indiz. I.

    SISTO V papa 4.
    RODOLFO II imperadore 13.


Meritò somma lode in quest'anno la costituzione di _papa Sisto_
emanata nel dì primo di agosto, in cui ordinò che per tutte le città
e terre dello Stato ecclesiastico, a riserva di Bologna, si formasse
un pubblico archivio, dove si avessero a registrare e conservare
tutti gli atti dei pubblici notai: il che di quanto bisogno ed utile
sia a cadaun paese, la pratica lo fa tutto dì conoscere. Biasimevol
negligenza dee ben dirsi quella di quei paesi, dove si pensa a vivere
solamente il dì presente, senza curarsi punto dell'avvenire. Compiè
ancora l'indefesso papa una grande idea cominciata già negli anni
addietro. Cioè, considerando i bisogni, ai quali potrebbe essere un dì
esposto lo Stato ecclesiastico per le invasioni della potenza ottomana,
ed anche dei principi cristiani, determinò di ragunare e mettere in
serbo un tesoro, a cui si potesse ricorrere nella necessità per sua
difesa. Aveva dunque nei passati anni messa in castello Sant'Angelo
la somma di due milioni di scudi d'oro, e nel presente vi ripose tre
altri simili milioni, obbligando poi con giuramento gli allora viventi
ed anche i futuri porporati di non valersi di quel danaro, se non
nei casi prescritti dalle bolle ch'egli intorno a ciò promulgò. Ma
per mettere insieme tant'oro gli convenne imporre insolite gravezze a
tutti i suoi sudditi, e tagliar l'unghie a diversi magistrati, e far
altre riforme: il che non si potè eseguire senza gravi lamenti e grida
dei popoli. Qual pro abbia poi fatto alla santa Sede quel tesoro, e
in quale Stato esso di presente si truovi, non a me poco informato lo
chiegga il curioso lettore, ma bensì a quei romani che san penetrare
negli arcani di quella sacra corte. Bensì dirò io che i politici
d'allora, al riflettere di quai magnifici disegni fosse capace la
testa di papa Sisto, si figurarono fatta da lui sì gran massa di danaro
per ricuperare il regno di Napoli, qualora fosse accaduta la morte di
_Filippo II_, giacchè non meno nella bolla sua, che in alcuni motti a
lui talvolta scappati di bocca, apparivano segni di una tal voglia:
e tanto più perchè aveva fatto fabbricare ed armare dieci galee con
imporre per la fabbrica di esse, e per la lor manutenzione in avvenire,
un annuo taglione di sessantotto mila scudi a' sudditi suoi. Restavano
intanto altri obelischi o, vogliam dire, guglie, già nobili ornamenti
di Roma antica, stesi a terra, che sembravano raccomandarsi al regio
animo del pontefice Sisto per essere rimessi nel pristino loro decoro.
Fra gli altri uno ve ne era di smisurata grandezza, più di due mila
anni prima dedicato dai re di Egitto al sole, e pieno di gieroglifici
egiziani, che poi diedero campo all'ingegnoso padre Atanasio Kirchero
di produrre sì bei sogni. Fu questo levato da Costantino Magno dal suo
sito e trasportato pel Nilo ad Alessandria, con disegno di trarlo alla
sua nuova Roma, cioè a Costantinopoli. Fecelo poi l'imperador Costanzo
suo figlio condurre a Roma vera con una mirabil nave, mossa da trecento
remiganti, ed alzarlo nel circo massimo. Da più secoli atterrato o
dai Barbari, o da tremuoti, giacque quel nobilissimo monumento rotto
in tre pezzi, e in parte seppellito nelle rovine d'esso circo: quando
l'animoso Sisto fece maestrevolmente acconciarlo, e trasferirlo
nella piazza lateranense, dove alzato tuttavia si ammira. Oltre a ciò
trovandosi la biblioteca vaticana, dove si conserva un immenso tesoro
di libri scritti a penna, mirabilmente accresciuto anche dai pontefici
de' nostri tempi, in un sito basso, scuro e poco salutevole, Sisto
fece fabbricar per essa un nobilissimo edificio nuovo con assaissime
pitture, che restò compiuto nell'anno presente. Appresso alla stessa
biblioteca in Belvedere istituì lo stesso pontefice una insigne
stamperia con caratteri ebraici, greci, latini e di altre lingue
orientali, affinchè spezialmente vi si stampassero le opere de' santi
padri.

Gran pascolo ebbero in quest'anno i curiosi cacciatori degli
avvenimenti del mondo. Imperciocchè _Filippo II re_ di Spagna da
gran tempo faceva una stupenda raunanza di armati e di vele, senza
sapersi dove tendessero le mire sue. Sospettavano i più ch'egli la
volesse contro l'Olanda; ma venne a scoprirsi che i disegni suoi
erano contro Elisabetta regina d'Inghilterra, siccome quella che fin
qui aveva dato gran braccio agli eretici ribelli nei Paesi Bassi,
e già appariva che senza depressione di lei non si potea sperare di
calmar giammai quella ribellione. Non ha mai veduto la Spagna un sì
grandioso apparato di flotta navale, come fu questo, contandosi in esso
cento trentacinque legni grossi tra galee, galeazze e vascelli tondi,
allora chiamati galeoni, oltre ad altri minori e navi da carico, con
immensa quantità di artiglierie, attrecci militari e munizioni, dove
s'imbarcarono circa venti mila bravi combattenti. Immense spese costò
un sì poderoso armamento. Aveva nello stesso tempo ricevuto ordine
il duca _Alessandro Farnese_ di allestire in Fiandra un'oste poderosa
con legni da trasporto per traghettarla in Inghilterra al primo avviso
che vi fosse approdata la flotta di Spagna. Cinque mila fanti trasse
egli da Milano, quattro altri mila da Napoli, ed altri dalla Borgogna
e Germania, oltre ai venturieri che da tutte le parti comparvero al
servigio di sì rinomato principe. Si trovò il Farnese avere un esercito
di circa quaranta mila fanti e di quasi tre mila cavalli. Il pontefice
Sisto aveva anch'egli promesso di concorrere a quella grande impresa
con un milione di scudi, ma non prima che gli Spagnuoli avessero
posto piede in Inghilterra. Sospettando intanto di questo minaccioso
turbine la regina inglese, non lasciò di ben premunirsi colle forze
del regno, e coll'implorar soccorso dagli amici. Mise insieme anche
ella una copiosa flotta di vascelli, creandone ammiraglio milord Carlo
Howard, e viceammiraglio il corsaro Francesco Drago, famoso per tante
percosse date in America ed altrove agli Spagnuoli. Fu creduto che ella
assoldasse quaranta mila fanti, e poco inferior numero di cavalleria.

Nel mese di giugno fece vela la formidabil flotta di Spagna comandata
dal _duca di Medina Sidonia_ poco sperto nei combattenti navali, ma
con cattivo augurio, perchè dissipata in breve da una fiera burrasca.
Si raccolse essa in fine alla Corogna, e di là poi continuò il viaggio
alla volta d'Inghilterra, finchè arrivò a vista della nemica armata
navale. Si aspettavano tutti che si venisse a un terribil fatto
d'armi, e tale era il consiglio de' capitani; ma il duca non poteva
darla se non quando il consiglio di Spagna l'ordinava, o quando la
collera altrui o la sua il levava dall'indifferenza. Intanto voltò
egli le prode, con tempestare intanto il duca di Parma che uscisse
in mare colle sue navi da trasporto, ma senza poterlo egli fare per
varii riflessi, e spezialmente per non esporre navi disarmate alle
artiglierie nemiche. Furono prese dal Drago alcune navi spagnuole
sbandate: quand'ecco, mentre la flotta ispana solamente pensava a
ritirarsi per non combattere co' nemici, vien forzata a combattere
con una spietata tempesta di mare che all'improvviso si sollevò. Restò
essa tutta spinta qua e là, parte in Iscozia ed Irlanda, e parte verso
altre contrade. Molte di quelle navi rimasero ingoiate dall'infuriato
elemento, altre caddero in mano degl'Inglesi; quelle infine che si
ridussero salve in Ispagna, si videro tutte malconcie e sdruscite.
Secondo gli scrittori spagnuoli, vi perirono solamente trentadue
legni da guerra, oltre a quei da carico, e circa dieci mila soldati.
Dai nemici si fece ascendere la perdita di essi Spagnuoli oltre a
venti mila uomini e ad ottanta navi. Quel che è certo, inesplicabile
fu il danno degli Spagnuoli, e in quella fortuna di mare naufragò
ogni speranza di rintuzzar l'orgoglio della regina inglese e di
saldar le piaghe dei popoli fiamminghi. Ma se grande, anzi massima
fu quella disavventura, più grande ancora, per attestato d'ognuno,
si trovò l'animo e il coraggio del _re Filippo II_, che niun segno di
perturbazione mostrò, e placido come prima fece conoscere che il suo
coraggio era superiore ad ogni scossa dell'avversa fortuna. Il suo
sdegno nondimeno contro il Medina Sidonia non tardò a farsi conoscere;
nè mancarono dicerie ed accuse contra di Alessandro Farnese, quasi
che potendo non avesse voluto accorrere in soccorso dell'altro.
Alcune imprese fece nel resto di quest'anno esso duca Alessandro;
ma io mi dispenso dal raccontarle. Non vo' già tacere, aver molti
creduto invenzione di questi ultimi tempi l'uso delle bombe, quando
c'insegna Famiano Strada, che, inventate esse da un Italiano, oppure
da altro ingegnere di Ventò con poca diversità dalle moderne, furono in
quest'anno adoperate nell'assedio di Vactendon picciola fortezza della
Gheldria, e molto cooperarono per costringerla alla resa.

Non minore strepito fece parimente nell'anno presente una scena
succeduta in Francia, che esigerebbe molte parole, ma che io in
poche spedirò. Mal soddisfatto era il _re Arrigo III_ del _duca di
Guisa_ e de' suoi seguaci cattolici confederati, perchè la potenza
d'essi faceva troppo ombra alla regal sua autorità. Furono a lui
insinuati sospetti che il duca amoreggiasse la corona di Francia,
senza neppure aspettarla dopo la morte sua. Furono infatti proposte
da essi confederati al re alcune dure condizioni, e il Guisa volle
venire a Parigi, con tutto che il re glie lo avesse vietato. Tanto più
crebbe allora il sospetto e la paura di esso monarca; ed essendosi
egli voluto premunire coll'introdurre in Parigi alcune compagnie di
Svizzeri e Franzesi, ecco, nel dì 12 di maggio, appellato il dì delle
Barricade, il cattolico popolo parigino, affezionato ai principi di
Guisa, prender l'armi contro quella guarnigione: per la qual ribellione
il re non si giudicando sicuro, si ritirò a Sciartres. Furono poi
fatti dei gran maneggi per la concordia, e il re finalmente ricevette
in grazia il _duca di Guisa_ e tutti i suoi aderenti, anzi li colmò
di onori, ma covando nell'animo un dispetto ed odio implacabile contra
di loro. Non passò quest'anno senza farlo conoscere; imperciocchè nel
dì 23 di dicembre, chiamato il _duca_ nella camera del re, fu dalle
guardie trucidato. Preso anche il _cardinale di Guisa_ suo fratello,
da lì a poco restò privato di vita. Vidersi inoltre imprigionati il
_cardinal di Borbone_, l'_arcivescovo di Lione_, i _duchi di Nemours
_ e d'_Elboeuf_ con altri: dopo di che Arrigo tutto glorioso proruppe
in queste parole: _Ora sì ch'io son re_. Intanto il duca di Nemours
fuggito di prigione, _Carlo di Lorena_ duca d'Umala, il popolo di
Parigi e gli altri cattolici più che mai rinforzarono la ribellione,
declamando da per tutto contro il re, massimamente per la morte
inferita alla sacra persona del cardinal di Guisa, e per la prigionia
dell'altro di Borbone. Però in somma confusione restò quel regno, e
grandi risentimenti ne fece la corte di Roma.

Fu detto che, preso il segretario del duca di Guisa, con tutte le
scritture, si venisse a scoprire l'intelligenza che passava ai danni
del re fra _Filippo re_ di Spagna, _Carlo Emmanuele duca_ di Savoia e
il _duca di Guisa_. Può dubitarsi che fossero pretesti inventati per
far comparire giusta la risoluzione presa dal re. Per altro, esso duca
di Savoia si servì in questi tempi degli sconcerti della Francia in suo
vantaggio. Possedeva da molti anni la corona di Francia il marchesato
di Saluzzo in Italia, decaduto per la linea finita di que' marchesi.
Sopra quello Stato avea la casa di Savoia delle giuste pretensioni,
ma inutili fin qui per la troppo superior potenza della Francia.
Accadde che il duca di Lesdiguieres, generale dell'eretico _re di
Navarra_, possedendo le migliori fortezze del Delfinato, minacciava
quel marchesato, e prese ancora Castel Delfino. Allora il duca,
siccome quegli a cui premeva che l'eresia non penetrasse in Italia,
e che i nemici del re di Francia non s'impadronissero di Saluzzo,
giudicò meglio di prevenirli con impossessarsene egli. Adunque sul fin
di settembre uscito in campagna prese Carmagnola, dove trovò circa
quattrocento cannoni (se pur si può credere) e dei grossi magazzini
di ogni sorta di provvisione. Poscia aiutato anche dal governatore di
Milano, soggiogò Cental e Revel, entrò in Saluzzo, ripigliò Castel
Delfino: in una parola, tutto quel marchesato venne alle sue mani.
Ebbe un bel dire il duca Carlo Emmanuele: il re di Francia restò mal
soddisfatto di quella occupazione, commosse i Genevrini e gli Svizzeri
contra di lui, e di là da' monti si diede principio ad una molto
pericolosa guerra: giacchè spedito dal re il signor di Pugnì al duca,
nol potè muovere a rilasciar quel paese. Con queste sì fiere turbolenze
di Stati terminò l'anno presente.




    Anno di CRISTO MDLXXXIX. Indizione II.

    SISTO V papa 5.
    RODOLFO II imperadore 14.


Neppure lasciò il _pontefice Sisto_ quest'anno senza qualche magnifica
impresa per sempre più abbellire la città di Roma. Restava tuttavia fra
le rovine del circo massimo un altro nobilissimo obelisco egiziano,
tutto tempestato di gieroglifici, rotto in più pezzi, già condotto a
Roma da Cesare Augusto. Fattolo racconciare da periti maestri, volle
Sisto che fosse rialzato davanti alla chiesa di Santa Maria del Popolo.
Oltre a ciò, aggiunse ornamenti all'insigne colonna antonina istoriata,
alla cui cima per una interna scala si sale, e solennemente la dedicò
a san Paolo apostolo, ponendovi sopra l'immagine d'esso apostolo di
bronzo. E perciocchè il porto di Cività Vecchia scarseggiava d'acque
buone, provvide al bisogno di quel popolo e dei naviganti, con farne
venir colà, mercè degli acquedotti fabbricati per sei miglia, dove
portava il bisogno. Aveano tentato, e non senza frutto, gli antichi
Romani e i succeduti imperadori di seccar le paludi pontine, acciocchè
tante miglia di paese inondato dall'acque servissero da lì innanzi
alla coltivazione, e cessassero ancora i danni dell'aria cattiva. Per
le calamità de' secoli barbarici tornarono quelle paludi a ripigliare
l'antico lor dominio in quelle campagne. Un bell'oggetto appunto
all'animo grande di papa Sisto era il provvedere per sempre a quel
disordine sì pernicioso al pubblico, e vi si applicò col suo solito
ardore, facendo cavare una larga e lunghissima fossa, appellata anche
oggidì il fiume di Sisto, con ispesa di ducento mila scudi, per cui
si guadagnò un gran tratto di paese. Pensava egli di condurre questa
fossa fino al mare, ma, rapito poi dalla morte, ne lasciò la cura ai
suoi successori. Con ragione ancora si può dire ch'egli rinnovasse
il palazzo Lateranense colla giunta di tante fabbriche, portici, sale
e camere dipinte da valenti pittori, delle quali poi fece la solenne
dedicazione a' dì 30 di maggio dell'anno presente. Erano sformate e
quasi lacere le grandi statue dei due cavalli attribuite (benchè molto
se ne dubiti) agli antichi eccellenti scultori Fidia e Prassitele. Il
buon Sisto le rimise nell'antico loro decoro, e le fece collocare nella
piazza del Quirinale. Al medesimo pontefice ancora si dee la fabbrica
di un ponte dal suo nome chiamato Felice, posto sopra il Tevere ad
Otricoli.

Ma in mezzo a queste bell'opere il cuor di papa Sisto era tormentato
non poco per quanto era avvenuto in Francia nel precedente anno, parte
pel timore che la religion cattolica ne patisse (timore maggiormente
accresciuto nell'anno presente, in cui _Arrigo III_ re si riconciliò
ed unì coll'eretico _Arrigo re di Navarra_), e parte per l'enorme
scandalo commesso da esso re di Francia colla morte data al cardinale
di Guisa, e per la prigionia di quel di Borbone, e dell'arcivescovo
di Lione. Dall'un canto non mancò Arrigo III d'inviare ambasciatori
a Roma per giustificare o scusare l'operato da lui; ma dall'altro
il buon pontefice veniva tutto dì pulsato dai ministri della lega, e
incitato a procedere con forte braccio contra del re cui la Sorbona
stessa avea dichiarato decaduto da ogni suo diritto sopra la corona.
Maraviglia fu che il focoso pontefice andasse barcheggiando un pezzo,
finchè assicurato che un poderoso armamento si facea dagli eretici
in Francia, e vedendo che, per quante istanze si fossero fatte, il
re non s'induceva a rimettere in libertà il cardinal di Borbone e
l'arcivescovo: finalmente nel dì 24 di maggio pubblicò un monitorio,
in cui esortava, e poi comandava che il re nel termine di dieci giorni
dopo la pubblicazione da farsi in Francia rilasciasse i suddetti
carcerati, e dopo sessanta giorni comparisse egli in persona, o per
procuratore, a rendere ragione della morte del cardinal di Guisa
e della prigionia dell'altro: il che non facendo, incorresse nelle
scomuniche. Intanto in Francia la regina _Caterina de Medici_ madre
del re, che prima della morte dei Guisi era stata presa da una lenta
febbretta, tal affanno concepì per quella tragedia, che nel dì 5 di
gennaio del presente anno terminò il suo vivere: principessa di grande
ingegno, ma che presso alcuni scrittori franzesi vien dipinta come
donna di grandi raggiri per mantener sempre sè stessa nell'autorità
del comando; il che, secondo essi, tornò in non lieve pregiudizio del
regno. Altri, per lo contrario, lasciarono un bell'elogio della sua
pietà e saviezza, per cui spezialmente la corte di Francia fu non poco
preservata dal libertinaggio, ch'era allora alla moda; e certamente
ella sempre si dimostrò lancia e scudo al cattolicismo.

Dacchè il _re Arrigo III_, credendosi poco sicuro dalla parte della
lega, si accordò col re di Navarra seguace del calvinismo, maggiormente
s'irritarono contra di lui i cattolici, quasichè egli fosse per tradir
la religione in cui era nato; e però scossero ogni riverenza verso di
lui, trattandolo col solo nome di tiranno, e declamando fin dai pulpiti
contra di lui. Questa universal detestazione quella verisimilmente fu
che mosse Jacopo Clemente, giovinetto di ventitrè anni, già ammesso
nell'ordine dei Predicatori, a voler liberare la Francia da questo
principe con una troppo detestabile iniquità. Cioè, entrò in testa a
questo fanatico giovane, che un bel sacrificio si farebbe a Dio, un
gran vantaggio si recherebbe alla religion cattolica con togliere dal
mondo, a spese anche della propria vita, Arrigo III, senza riflettere
che la legge di Dio comanda l'ossequio nel governo civile al principe
legittimo, ancorchè divenuto tiranno o eretico o infedele. Pertanto
finse lettere, e mostrando di aver segreti di importanza da comunicare
al re solo, ebbe maniera di farsi introdurre alla sua udienza nel dì
primo di agosto. Mentre il re leggeva le lettere da lui portate, il
diabolico giovane, cavato dalla manica un coltello avvelenato, gliel
cacciò profondamente nella pancia. Gridò il re, e, preso lo stesso
coltello, ferì Clemente sopra un occhio; ed accorse le guardie, con più
colpi lo stesero morto a terra, senza che si potesse poi ricavare onde
costui fosse stato spinto a sì enorme scelleratezza. Il re nel seguente
giorno con sentimenti sempre cattolici di credenza, di pentimento dei
suoi falli e di perdono agli altrui, spirò l'anima in età di trentanove
anni, con rimanere estinta in lui la linea dei re di Francia della
casa di Valois. Maggiormente crebbero per questa morte le turbolenze
di quel regno. Fu il valoroso re di Navarra della linea di Borbone dai
suoi parziali, come più prossimo al regno, proclamato re, e prese il
nome di _Arrigo IV_, con giuramento di conservare la fede cattolica nel
regno, ma rigettato a cagion della sua eresia dalla lega cattolica,
la quale dichiarò re _Carlo cardinal di Borbone_, ancorchè tuttavia
prigione. Diedesi quindi principio ad un'arrabbiata guerra fra esso
Arrigo IV (che saccheggiò i borghi di Parigi con acquistar ancora varii
luoghi) e la lega appellata santa, in favore di cui apertamente si
dichiarò _Filippo II_ re di Spagna, e si preparava anche a far molto il
pontefice Sisto, se la morte non avesse troncati gli alti suoi disegni.

Non erano in questo tempo men grandi i pensieri di _Carlo Emmanuele
duca_ di Savoia, sì pei proprii vantaggi, che per secondar le massime
del re Cattolico suocero suo, rivolte, non so se in sostanza, oppure
in apparenza, a favor della Francia, per essere anch'egli stato uno
de' pretendenti a quella corona. I Genevrini e i Bernesi aveano mossa
guerra contra la Savoia; laonde il duca fece leva di genti in varie
parti d'Italia, dichiarando, con permissione del duca di Ferrara,
capitan generale delle sue armi _Filippo d'Este_ marchese di San
Martino, cognato suo. Ebbe ancora soccorsi di gente dallo Stato di
Milano; e con queste forze ricuperò i luoghi a lui presi dagli eretici;
indusse i Bernesi a far seco pace, e poi lasciò come bloccata Genevra.
Avvenuta poi la morte di Arrigo III, avendo promosse le pretensioni
sue sopra il regno di Francia, mosse guerra in Provenza, dove se gli
diedero alcuni di quei popoli. Tentò anche il parlamento del Delfinato,
ma non riportò se non buone parole. Aveva in questi tempi _Ferdinando
de Medici_ deposta la sacra porpora, ed assunto il titolo di gran
duca di Toscana; però pensò all'accasamento suo. Fu da lui scelta per
moglie _Cristiana_ figlia di _Carlo duca_ di Lorena, allevata fin dalla
tenera età nella corte di Francia sotto la regina Caterina. Condotta
per mare questa principessa, fece poi la solenne sua entrata in Firenze
nel dì ultimo d'aprile: siccome esso gran duca Ferdinando era principe
sommamente magnifico, e che si trattava alla reale, così celebrò con
sontuose feste e divertimenti quelle nozze, alle quali intervennero
il duca e la duchessa di Mantova, i cardinali Colonna vecchio,
Gonzaga vecchio, Alessandrino e Gioiosa con don Cesare d'Este cognato
d'esso gran duca. _Papa Sisto_ anch'egli maritò in quest'anno due sue
pronipoti, l'una con Virginio Orsino duca di Bracciano, l'altra col
duca di Tagliacozzo e contestabile del regno, di casa Colonna, con dote
per cadauna di cento mila scudi.




    Anno di CRISTO MDXC. Indizione III.

    URBANO VII papa 1.
    GREGORIO XIV papa 1.
    RODOLFO II imperadore 15.


Fu in quest'anno pubblicata la sacra Bibbia, che l'infaticabil _papa
Sisto_, in esecuzione del prescritto dal concilio di Trento, avea fatto
collazionare con gli antichi manoscritti, ed emendare. Ma perchè non
riuscì perfetta quella fatica, nè assai corretta l'edizione, un'altra
più esatta ne fece poi fare Clemente VIII. Ora, mentre si aggiravano
in mente ad esso _papa Sisto V_ imprese sempre nuove o in vantaggio
della cristianità, o in utile dei suoi Stati, o in ornamento di
Roma, ed impiegava anche moltissimi pensieri per le guerre civili che
laceravano la Francia con gravissimo pericolo della religione, eccoti
la morte bussare alla porta, e portarlo all'altra vita nel dì 27 di
agosto dell'anno presente. Era egli nato nel dì 13 di dicembre del
1521. Dopo il già detto non ci sarebbe bisogno che io qui ricordassi
qual fosse la grandezza dell'animo di questo pontefice, quale il suo
zelo per la fede cattolica, quale la religiosità de' suoi costumi, e la
sua moderazione verso i nipoti, i quali restarono ben ricchi, ma senza
avere espilato l'erario di San Pietro. Niun più di lui seppe farla da
principe; ma vi fu chi desiderò che meno lo facesse. Sotto di lui tutti
tremavano: tanto era il rigore della sua giustizia, quasichè egli nulla
curasse di farsi amare dai sudditi suoi. Dicono che anche oggidì si fa
paura ai fanciulli col suo nome. La verità nondimeno è che a lui non
mancò l'amore di molti, e massimamente dei saggi. Grandiose furono le
di lui idee, nè io tutte le ho riferite, tutte nondimeno animosamente
eseguite, ma comperate colle lagrime dei suoi popoli, per aver egli
imposto di nuovo, come scrive il Cicarelli, più di trentacinque dazii
e gabelle: ortiche, le quali, una volta nate, non si seccano mai più;
e quelle anche rigidissimamente riscosse dai suoi commissarii. Venali
ancora rendè molti uffizii: del che certo non riportò lode. A questo
pontefice vivente avea il senato e popolo romano alzata una statua
con bella iscrizione. Ma dacchè egli cessò di vivere, molti nobili,
disgustati per la di lui asprezza, e per avere levato alcuni uffizii
al senato romano; moltissimi ancora della plebe in vendetta delle
gravezze imposte si sollevarono, e bene fu che s'interponessero dei
saggi magnati: altrimenti su quella statua si sfogava la lor collera e
vendetta. Quetossi il tumulto; con tutto ciò servì quest'esempio perchè
i Romani formassero uno stabile decreto di non alzar più statue ad
alcun pontefice vivente. Tempo in fatti pericoloso per l'adulazione è
la vita de' principi; il giusto giudizio del merito delle persone si ha
da aspettar dalla morte.

Ora entrati in conclave i porporati, nel dì 15 di settembre elessero
con somma concordia papa il cardinale _Giambatista Castagna_ nato
in Roma da padre genovese nel 1521, e sempre in essa allevato, e
considerato come Romano. Tali virtù e belle doti d'animo e d'ingegno,
e spezialmente di amorevolezza, saviezza e sperienza degli affari del
mondo, concorrevano in questo personaggio, che si può dire ch'egli
entrò papa in conclave, c tale anche ne uscì. Lo stesso papa Sisto, che
ben s'intendeva del valore delle persone, più d'una volta scherzando
diede a conoscere di riguardar lui, come suo successore. Prese egli
il nome di _Urbano VII_, ed era ben degno di lunga vita, perchè nulla
a lui mancava di buono per fare un ottimo reggimento. Ordinò tosto
che niuno de' parenti suoi prendesse altro maggior titolo di quel che
aveano innanzi. Nè pur volle promuoverne alcuno ai supremi uffizii,
dicendo esser meglio di valersi di altri, per potere, se fallassero,
senza impedimento del naturale affetto, o rimuoverli o gastigarli. Fece
subito descrivere tutti i poveri della città, con animo di esercitar
verso di loro l'innata sua liberalità, di cui, appena creato papa,
diede un bei saggio verso i cardinali poveri. Immantenente ancora
ordinò la riforma della dateria e la continuazione delle fabbriche di
papa Sisto, volendo che del medesimo quivi si ponessero l'armi, e non
già le sue. Pensava eziandio a levar le gabelle poste da papa Sisto,
a provvedere alla carestia allora corrente e ad altre lodevoli azioni.
Ma che? nel secondo giorno del suo pontificato cominciò a sentirsi poco
bene; sopraggiunse la febbre, e questa nel dì 27 di settembre, il rapì
dalla presente vita con incredibil dispiacere del popolo romano, che
per lui eletto somma allegrezza mostrò, per lui infermo offerì a Dio
ferventi preghiere, e lui morto onorò col pianto quasi di ognuno.

Convenne dunque che il sacro collegio passare ad una nuova elezione,
e questa cadde, dopo molte dispute pel concorso di altri degnissimi
porporati, correndo il dì 5 di dicembre, nel _cardinale Niccolò
Sfondrati_ nobile milanese, chiamato il Cardinal di Cremona, perchè
vescovo di quella città, e di famiglia anche oriunda di là. Suo padre
fu Francesco già senatore di Milano, e dopo la morte di Anna Visconte
sua moglie, pel suo sapere creato cardinale da Paolo III, vescovo fu
anch'egli di Cremona. Era Niccolò suo figlio personaggio di maschia
pietà, dottissimo, di costumi sempre incorrotti, di somma umiltà, e sì
alieno dal desiderio della sacra tiara, che, trovandosi all'improvviso
eletto papa, rivolto ai capi delle fazioni disse: _Dio ve lo perdoni:
che avete voi mai fatto?_ Prese il nome di _Gregorio XIV_. Perchè
infermiccia era la sua sanità, e abbisognava di persona fedele a
sostenere il gran peso a lui addossato, creò tosto cardinale Paolo suo
nipote, figlio di suo fratello e di Sigismonda Estense, che riuscì un
insigne porporato. Chi scrisse schiantata sotto Sisto V la razza de'
banditi, volle piuttosto dire frenata la loro insolenza. Imperocchè
buona parte d'essi si ritirò nei confini di Napoli e della Toscana,
e un'altra continuò ad infestar la Romagna; nè tutti gli sforzi di
quel sì temuto pontefice poterono apprestare una vera medicina al
male. Crebbe poi questo dopo la morte di esso Sisto, e massimamente
perchè Alfonso Piccolomini duca di Monte Marciano, caduto in disgrazia
del _gran duca Ferdinando_, e con grossa taglia sulla sua testa
perseguitato dappertutto, si fece capo di que' masnadieri in Romagna;
ed arrivato a mettere insieme alquante squadre di cavalli, commettea
frequenti assassinii. Altrettanto facea Marco Sciarra, altro capo
di banditi e scellerati in Abbruzzo con iscorrere fino alle porte di
Roma, bruciar casali, ed esigere contribuzioni. Unironsi poi insieme
queste due esecrabili fazioni, ed aumentandosi di giorno in giorno la
loro truppa, incredibili danni recavano, talmente che il terror di
essi si stendeva ben lungi. Perchè il vicerè di Napoli spedì contra
di loro circa quattro mila soldati, passarono tutti in Campagna di
Roma sul principio di dicembre. Il gran duca inviò _Camillo del Monte_
con ottocento fanti e ducento cavalli in traccia di costoro. Da Roma
ancora andò _Virginio Orsino_ con quattrocento cavalli. Fu assediato
lo Sciarra coi suoi in un casale; sopraggiunse il Piccolomini con
circa secento cavalli, e si venne a battaglia, in cui ben cento di
quei malvagi uomini furono uccisi o presi. Contuttociò gli altri la
notte ebbero la fortuna di mettersi in salvo. Oltre a questo flagello,
un altro di lunga mano maggiore si provò ne' presenti tempi quasi
per tutta l'Italia, e massimamente nello Stato della Chiesa, cioè la
carestia, per cui la povera gente si ridusse a mangiar erbe, cioè a
pascersi d'un cibo che solo basta a recar la morte agli uomini. Se a'
tempi nostri o son rare le carestie, o ad esse si provvede, è proceduto
questo dall'introduzione e dilatata coltura del grano turco, che
melgone o frumentone vien chiamato in alcuni paesi, supplendo esso alla
mancanza dei frumenti e di altri grani. Si applicò tosto il novello
pontefice al soccorso de' suoi popoli, nè tralasciò diligenza e spesa
per aiutarli.

Ma quello che maggiormente teneva in tempesta l'animo di esso papa
Gregorio, era il lagrimevole stato della Francia, dove in quest'anno si
fece guerra alla disperata fra _Arrigo IV re_, sostenuto principalmente
dagli ugonotti, e la lega de' cattolici, capo di cui era il _duca
di Umena_ della casa di Guisa. Brevemente accennerò io che nel dì 14
di marzo fra i due nemici eserciti si venne ad una giornata campale
presso d'Ivrì, in cui Arrigo principe di singolar valore, quantunque
inferiore di forze, diede una gran rotta all'Umena con istrage
di non poca della di lui fanteria, e colla presa delle bandiere,
artiglierie e bagaglio. Se Arrigo era più sollecito a marciare alla
volta di Parigi, fu creduto che quel popolo, trovandosi sprovveduto,
avrebbe capitolata la resa. Allorchè v'andò, trovò fatti assaissimi
preparamenti, e prese molte precauzioni; ciò non ostante, ne imprese
l'assedio. La costanza de' Parigini nella difesa della città sotto
il comando di _Carlo duca di Nemours_, e le calamità incredibili
da loro sofferte per l'estrema penuria di vettovaglia, furono cose
memorabili che empierebbono un lungo campo di storia. Nel qual tempo
mancò di vita in prigione il _cardinal Carlo di Borbone_, vanamente
proclamato re dai collegati cattolici, e il duca d'Umena altro ripiego
non avea che di ricorrere con ispessi corrieri e fervorose preghiere
al papa e al re Cattolico per ottenere soccorsi. Non potea certamente
Parigi resistere più lungo tempo, dacchè il re Arrigo IV avea occupato
qualunque sito all'intorno, per cui potessero penetrar viveri nella
città. Ma vennero a tempo ordini del re Cattolico al _duca Alessandro
Farnese_ di passar colle sue forze di Fiandra in aiuto degli assediati
parigini. Con dieci mila pedoni, tre mila cavalli ed accompagnamento
di copiosa nobiltà fiamminga all'improvviso arrivò il generoso duca a
Meau nel dì 21 di agosto, e si unì col duca d'Umena. Non potea durarla
più di quattro giorni Parigi, quando cominciò ad avvicinarsi un sì
potente soccorso; e perciocchè il re Arrigo, coll'aver divisa la sua
armata intorno a quella città, a troppi pericoli restava esposto,
nell'ultimo del mese suddetto giudicò miglior consiglio di levare il
campo e ritirarsi. Esibì poscia al Farnese la battaglia, ma questi,
che sapeva il suo mestiere, e si trovava inferiore di gente, con saggia
risposta si sottrasse all'impegno. Succederono poi alcuni altri fatti
di guerra, che non importa di qui riferire. Ritirossi intanto con
parte dell'esercito il duca Alessandro Farnese, sempre inseguito dal re
Arrigo, in Fiandra, per accudire ai bisogni di quel paese e prepararsi,
occorrendo, a tornare in Francia l'anno seguente. In questi tempi
ancora, sì per proprio interesse che per le premure del re Cattolico,
_Carlo Emmanuele_ duca di Savoia portò la guerra in Francia. Essendo
stato invitato dai popoli della Provenza a prendere la lor protezione
contra degli ugonotti, i quali sotto i signori di Lesdiguieres e della
Valletta occupavano molti luoghi in essa Provenza, e particolarmente
del Delfinato, s'impadronì di Barcelonetta, e di Frejus, di Antibo e
d'altri luoghi. E tuttochè in qualche fazione ricevesse delle percosse
dai nemici, e massimamente verso Ginevra, dove nello stesso tempo
bolliva la guerra, pure nel dì 18 di novembre fece la magnifica sua
entrata nella città di Aix capitale della Provenza, accolto con grandi
feste e molte benedizioni da quel popolo, il che fatto, altri luoghi
vennero alla di lui ubbidienza.




    Anno di CRISTO MDXCI. Indizione IV.

    INNOCENZO IX papa 1.
    RODOLFO II imperadore 16.


Più che mai e in maniera disusata si provarono nel verno e nei mesi
susseguenti di quest'anno i terribili morsi della fame in Italia, ed
anche fuori d'Italia, di maniera che non altro che pianti e grida
s'udivano in ogni parte. I duchi di Firenze, Ferrara, Urbino ed
altri principi, e spezialmente la saggia repubblica di Venezia, non
perdonarono a spesa veruna per tirar grani da lontanissime contrade, a
fin di soccorrere al bisogno de' loro popoli. Sopra tutto fu afflitta
Roma da questo flagello per la sua gran popolazione, e certamente non
mancò il buon _papa Gregorio XIV_ di far quanto era in sua mano per
rimediarvi, avendo impiegato almeno cento mila scudi d'oro per far
venire frumenti stranieri, oltre alle pubbliche e private limosine
che continuamente andò facendo ai poveri. I venti contrarii non
lasciavano approdar le navi che conducevano quel soccorso. A questo
malore s'aggiunse una perniciosa epidemia, probabilmente originata o
dalla mancanza o dalla mala qualità dei cibi, per cui gran copia di
gente sorpresa da deliquii, o da acute febbri, perì. E la mortalità
fu sì grande in Abbruzzo, Marca, Umbria e Romagna, che per mancamento
di chi lavorasse i terreni, la penuria continuò anche da lì innanzi.
Per questo flagello, come raccontano il Ciaconio e il Cicarelli,
mancarono di vita in Roma sessanta mila persone: il che quasi non
par credibile. Medesimamente in quest'anno più che mai infierirono i
banditi in Campagna di Roma e in Romagna. Per conto di questa ultima
provincia, mosso dal pontefice, _Alfonso duca_ di Ferrara seppe trovar
la maniera di purgarla da quei tanti masnadieri, inviando il conte Enea
Montecuccoli con assai squadre di cavalli e fanti, e certe carrette
conducenti artiglierie colle loro troniere, le quali nello spazio di
due mesi parte uccisero, parte dissiparono quella canaglia, di modo
che rifiorì ivi la quiete, e si potè da lì innanzi portar l'oro in
palma di mano per quei paesi. Nel Cesenatico restò anche preso Alfonso
Piccolomini gran caporione di quelle masnade, e condotto a Firenze,
quivi trovò quel fine che conveniva ai meriti suoi. Non passarono
già con eguale felicità gli affari nei contorni di Roma, dove Marco
Sciarra con grosse bande di quella mala razza, imponendo grosse
taglie a quanti ricchi, ed anche vescovi, gli cadeano nelle mani,
saccheggiando le terre, bruciando la biade mature, e commettendo altri
mali, ogni dì più s'ingagliardiva. Per reprimere costui Onorato Gaetano
duca di Sermoneta, Virginio Orsino, Carlo Spinello venuti con molte
schiere da Napoli ed altri nobili baroni, uscirono in campagna, fecero
varie zuffe; ma in fine, trovando poco onore e men profitto contra
di tal gente brava e disperata, furono costretti a lasciare ad altri
l'impresa.

Bastava lo zelo della religione, di cui sommamente era acceso _papa
Gregorio_, perchè egli tutto s'interessasse nella difesa dei cattolici
di Francia, ma vi s'aggiunsero le forti istanze di _Filippo II_ re
di Spagna, divenuto manifesto fautore dell'unione o sia lega chiamata
santa, per motivo anch'egli di religione, tuttochè fosse creduto che
altre ragioni di politica, e di profittare per sè in quelle turbolenze,
si mischiassero in quel suo impegno. Pertanto il pontefice s'obbligò di
pagare ogni mese alla lega suddetta quindici mila scudi d'oro; inviò
anche lettere fulminanti in Francia contra del re Arrigo e de' suoi
seguaci, le quali, se crediamo agli scrittori franzesi, cagionarono
piuttosto male che bene, perchè esacerbarono forte quel re in tempo
che egli dava speranza di ricevere istruzioni intorno alla religione,
e mostrava disposizioni favorevoli al cattolicismo. Oltre a ciò, il
papa ordinò che si assoldassero a sue spese sei mila Svizzeri, due
mila fanti italiani e mille cavalli. Avea egli creato duca di Monte
Marciano (giacchè quel feudo nella Marca era stato confiscato per
la ribellione di Alfonso Piccolomini) il _conte Ercole Sfondrati_
suo nipote, con avergli anche conferito il grado di generale della
santa Chiesa ed altri onori. Volle egli che questo suo nipote avesse
il generalato delle sue milizie destinate in aiuto della Francia; ma
queste si andarono lentamente adunando, ed arrivò il mese di luglio che
non erano per anche partite dallo Stato di Milano. Si mossero in fine,
e con grandi stenti passando in Lorena, e patendo una grave diserzione,
ben tardi fecero la loro comparsa in Francia. Dicono che esso papa
spendesse per quella guerra più di un mezzo milione di scudi d'oro
della camera apostolica, oltre a quaranta mila altri di borsa propria.
Anzi il Campana scrive, essersi fatto conto che nei pochi mesi di vita
di questo pontefice fosse speso vicino a _tre milioni di ducati_, o sia
scudi d'oro (altri dicono anche più), _la maggior parte per l'occasione
della carestia e delle guerre di Francia_. Aggiunge egli nulladimeno,
essere stata comune opinione che da' suoi ministri fosse in ciò non ben
servito, prevalendosi eglino del troppo buon naturale del pontefice,
il quale non figurava in altrui le male qualità che non trovava in sè
stesso. Volete udirne una bella? Per attestato del medesimo storico,
nell'ultima malattia del papa _per parecchi giorni fu egli sostenuto
in vita dalla virtù dell'oro macinato e di alcune gioie, che gli si
diedero pel valore di quindici mila scudi_. Convien ben conchiudere che
questo buon papa avesse attorno sè o degli sciocchi medici o dei molto
accorti ladri.

Portossi sul principio d'agosto dell'anno presente a Roma _Alfonso
duca_ di Ferrara con seguito di secento persone per ottenere dal
pontefice, che gli compartì distintissimi onori, la facoltà di potere
alla sua morte aver per suo successore nel ducato _chi a lui fosse
piaciuto_, come lasciò veridicamente scritto Bartolomeo Dionigi da
Fano storico, e non già come altri mal informati parlarono di quella
faccenda. Non aveva egli figli proprii, e desiderava la libertà
di eleggere alla successione uno delle due linee allora esistenti
della casa d'Este. Si trovarono a ciò delle difficoltà; ma queste si
sarebbono probabilmente superate, se non fosse sopraggiunta la morte
dello stesso _papa Gregorio XIV_, il quale, essendo stato sempre
infermiccio, finalmente nel dì 15 d'ottobre fu chiamato da Dio a
miglior vita: pontefice piissimo e di ottima volontà, il cui governo,
oltre alla brevità, si trovò sempre in tempesta per le pubbliche
sciagure.

Riaperto il conclave nel dì 29 del suddetto mese, concorsero i voti
de' porporati nella persona di _Gianantonio Facchinetti_, chiamato
il cardinale Santi Quattro, Bolognese di patria, personaggio di
sperimentata bontà e di molta letteratura, ma che per l'età d'anni
settantatrè e per l'afflitta sua complessione ben si conosceva di dover
essere di brevissima vita, siccome avvenne. Si fece egli chiamare
_Innocenzo IX_. Perchè fossero eletti questi tre ultimi papi quai
depositi che la morte in breve ripeterebbe, sarà ciò proceduto da
que' medesimi motivi per li quali si son fatti in altri tempi altre
simili elezioni. In persona si portò _Vincenzo duca_ di Mantova a Roma
a rendere ubbidienza a questo papa, e ne ricevè molte dimostrazioni
di stima ed affetto. Quale intanto s'era preveduto, tale si provò
l'animo del novello pontefice, cioè tutto rivolto a soccorrere Roma e
gli altri Stati della Chiesa nella grave carestia che tuttavia faceva
guerra alla povera gente, e a sostenere la lega di Francia contra del
re Arrigo. Delle tante gabelle imposte al popolo romano, massimamente
da papa Sisto, egli immantenente ne levò non so quante, e compartì
ad esso popolo altre grazie. E perciocchè s'era inteso che passassero
male gli affari della lega suddetta in Francia, le promise cinquanta
mila scudi al mese, con sollecitar anche _Alessandro duca_ di Parma
a recarle aiuto. In somma, disposizioni in lui si miravano per fare
un ottimo governo, perchè, sebben pel suo naturale era tardo nelle
risoluzioni e nell'accordar le grazie, pure riuscivano poi queste
maggiormente maturate dalla prudenza. Ma non tardò la morte a privar
la cristianità di sì buon pastore. Nel dì 21 di dicembre si trovò egli
indisposto, e sopraggiunta poi la febbre con flusso nel dì 29 d'esso
mese, secondo alcuni, rendè l'anima al creatore, o piuttosto nel dì 30,
secondo altri, per essere succeduta la sua morte nella notte avanzata
precedente ad esso dì 30. L'elezione dunque d'un nuovo pontefice fu
riserbata all'anno seguente.

Con varia fortuna continuò ancora in quest'anno _Carlo Emmanuele
duca_ di Savoia la guerra di là dai monti. Erano stati da gran tempo
i Marsiliesi in dubbio se avessero a mettersi anch'eglino sotto la
di lui proiezione, come aveano fatto quei di Aix e d'altri luoghi
della Provenza; ma finalmente prevalse il partito di chi era a lui
favorevole. Entrò dunque in essa città il duca nel dì 2 di marzo,
accolto con gran solennità e festa da quel popolo. Ma cotali acquisti
del duca, benchè fatti con belle proteste di sola protezione, e non
già di dominio, pur venivano mirati di mal occhio non solamente dal
re Arrigo, ma anche dalla stessa lega cattolica, temendo essi che il
re di Spagna meditasse di mettere il medesimo duca suo genero sul
trono di Francia. Fu in questi tempi preso Granoble nel Delfinato
dagli ugonotti; e perciocchè il duca scarseggiava di gente, e più di
denaro per soddisfare ai presenti bisogni, e la Provenza si scansava
dal darne, con allegare la sua impotenza; passò il medesimo duca in
Ispagna per implorar soccorsi dal re, ed impetrò danaro, pensioni
per li suoi figli e molti altri donativi. Tornò poscia in Provenza
sul principio di luglio con tredici galee cariche di fanteria
spagnuola. Entrò in Arles, prese altri luoghi; ma a Pontecarrate ebbe
una fiera sconfitta dal Lesdiguieres, il qual poscia s'impadronì di
Barcelonetta, e diede altre percosse ai Savoiardi. In Francia fu di
nuovo in pericolo la città di Parigi di esser sorpresa dall'armi del
re Arrigo, il quale nell'anno presente s'impossessò di Ciartres, di
Noion e di altri luoghi. All'incontro, la città di Bordeos si diede
alla lega. Poi verso il principio di novembre venne pensiero ad esso
re, assistito dagli Inglesi, di mettere l'assedio alla vasta e forte
città di Roano, ancorchè sapesse che gran provvisione di soldati,
vettovaglie e munizioni ivi si trovava. Peggio passò per li cattolici
in Fiandra, perciocchè il conte Maurizio di Nassau, generale delle
Provincie Unite, ossia eretiche, raunava di grandi forze; e il duca
di Parma _Alessandro_ comandava a soldatesche ben sovente ammutinate
per la mancanza delle paghe, le quali tutto dì erano promesse dal re
Cattolico, e mai non si vedeano comparire; oltre di che, da esso re era
egli di tanto in tanto premurosamente incitato a portar soccorsi alla
lega franzese. Mirabil fu la prestezza del suddetto conte Maurizio, per
cui vennero alle sue mani Vesterlò, Zutfen, Deventer ed altre minori
piazze. Una brutta percossa toccò ancora alla cavalleria del Farnese,
nel mentre che egli era accampato ad un forte opposto a Nimega. Il
peggio fu che anche la stessa Nimega, per tumulto ivi nato, si rendè
alle armi d'esso Maurizio. Con tutto questo dai replicati comandamenti
venuti da Madrid fu sforzato il Farnese a mettersi in ordine per dar
soccorso all'assediata città di Roano.




    Anno di CRISTO MDXCII. Indizione V.

    CLEMENTE VIII papa 1.
    RODOLFO II imperadore 17.


Se mai fu scuola di scherma, anzi di battaglie il pontificio conclave,
certamente ciò si verificò nel tenuto dopo la morte di papa Innocenzo
IX. Gravi dispute furono per l'elezione del successore, ma finalmente
rimasero sopite, per essersi accordati i cardinali nel dì 30 di gennaio
nell'elezione del _cardinale Ippolito Aldobrandino_, personaggio di
gran merito per l'illibatezza de' costumi, per l'elevato ingegno, per
la rara letteratura e per la pratica de' mondani affari. Era egli nato
nell'anno 1535 nella città di Fano, ma da padre nobile fiorentino,
cioè da Silvestro insigne giureconsulto, il cui fratello Giovanni
fu cardinale. Dopo la carriera di varii impieghi venne promosso alla
sacra porpora nel 1585 da Sisto V, e spedito legato in Polonia: quivi
accrebbe il credito della sua saviezza ed abilità. Creato papa, prese
il nome di _Clemente VIII_, nè tardò a sposar anch'egli, come aveano
fatto i suoi predecessori, gl'interessi de' cattolici in Francia, con
promettere loro soccorsi di gente, occorrendo, e sopra tutto dì danari;
anzi ordinò che que' fedeli procedessero alla dichiarazione di un re
cattolico coll'esclusione dell'eretico re di Navarra _Arrigo_: cosa
che alterò non poco gli animi d'esso re e di tutti i suoi partigiani,
fra' quali si contavano anche moltissimi cattolici ed anche vescovi.
Quindi si accinse ad una lodevol opera a cui non aveano pensato gli
antecessori suoi, ma che il concilio di Trento avea raccomandato, cioè
alla visita personale di tutte le chiese, monasteri collegi, spedali
e confraternite di Roma, a fin di emendare ogni abuso e difetto, e di
rimettere il culto di Dio, la pulizia e i buoni costumi in qualsivoglia
di quei sacri luoghi. Inoltre per implorar la benedizioni di Dio,
istituì in Roma il corso perpetuo delle quaranta ore, con altre azioni,
che sempre più confermarono la comune espettazione del di lui zelo pel
buon governo pastorale e civile. E perciocchè continuavano tuttavia
le insolenze e gli assassinii de' banditi nella Campagna di Roma, con
tutto vigore anch'egli si applicò a buoni espedienti per liberare i
suoi Stati dai pertinaci loro insulti, avendo spezialmente inviato
contra d'essi Flaminio Delfino con buon numero di cavalli e fanti, il
quale non cessò di perseguitarli, senza perdonare a chiunque d'essi gli
capitava alle mani. Questo valentuomo quegli fu che mise il cervello a
partito a Marco Sciarra capo di quegli scellerati, a Luca suo fratello,
e agli altri lor seguaci, i quali perciò presero il partito di mutar
cielo. Nè stette molto a presentarsi l'occasione. Facea gente per
la repubblica veneta il conte Pietro Gabuzio, e trasse a quel soldo
lo Sciarra con cinquecento de' suoi, tutta gente intrepida, avvezza
alle fatiche e alle schioppettate, e li condusse di là dal mare al
servigio d'essa repubblica, che allora avea guerra con gli Uscocchi, e
si armava per apprensione de' Turchi. Per questo fatto prese tal fuoco
papa Clemente, siccome uomo imperioso, che usò minaccie contra de'
Veneti se non davano in sua mano i capi di que' masnadieri. Non mancò
il senato veneto di spedire apposta ambasciatore per placarlo, con
rappresentargli quanto disdicesse allo onore e alla buona fede della
repubblica il sacrificar gente che avea prestato ad essa il giuramento,
nè potea più nuocere agli Stati della Chiesa, e solo potea giovare alla
cristianità. A nulla servì: il pontefice tenne saldo, e bisognò in fine
che si trovasse ripiego per contentarlo. Sciarra fu poscia ucciso, e la
sua gente mandata in Candia a combattere colla peste, dove parte mancò
di vita, e il resto si dissipò: laonde fu creduto, ma vanamente, che
avesse avuto fine la tragedia de' banditi. Tal fatto da Andrea Morosino
è raccontato all'anno presente, dal Campana al seguente.

Erano già corsi tre mesi che il re di Navarra ossia di Francia _Arrigo
IV _teneva strettamente assediata la nobil città di Roano, difesa con
gran coraggio e frequenti sortite non meno da quella guarnigione che
dalla cittadinanza. Il duca di Parma _Alessandro_, tuttochè vedesse
in quanto pericolo restasse la Fiandra, s'egli l'abbandonava, giacchè
il conte Maurizio di Nassau andava facendo ogni dì nuovi progressi;
pure ordini sì precisi ebbe da Madrid di recar soccorso alla suddetta
assediata città, che gli fu forza ubbidire. Sul principio dunque
dell'anno mosse verso colà l'oste sua, composta di dieci mila fanti e
di tre mila cavalli, coi quali s'unì anche la gente mandata dal papa,
e poscia i duchi d'Umena e di Guisa colle loro schiere. All'avvicinarsi
di questo esercito, a cui accresceva il credito la maestria e fama del
prode generale, il re Arrigo, lasciato sotto Roano il maresciallo di
Birone, col resto della sua armata gli andò incontro sino ad Umala,
dove seguì nel dì 5 di febbraio un fatto d'armi, in cui una buona
percossa toccò ad esso re, che, anche leggermente ferito, non si
recò a vergogna di fuggire. Negli stessi giorni, uscito il Villars
comandante dell'armi in Roano, fieramente danneggiò gli assedianti e
le loro trincee, con restarvi lo stesso Birone gravemente ferito in
una gamba. Parere di tutti gl'intendenti fu, che se il duca di Parma
passava senza dimora ad assalire il campo nemico, allora spaventato e
confuso, siccome egli proponeva e desiderava, non gli potea mancar la
vittoria. Ma l'Umena, o per gara con lui, o per non volere esporre i
suoi a rischio alcuno, ricusò di secondarlo. Il perchè, dopo qualche
soccorso di danaro e di polve introdotto in Roano, e dopo alcuni altri
piccioli fatti, il Farnese si allontanò da quelle parti. Era già venuto
il mese d'aprile, e più che mai stretto si trovava Roano dalle forze
del re Arrigo, quando il Villars fece intendere al Farnese e all'Umena,
che se in termine di pochi giorni non era sovvenuto, tratterebbe
della resa col re. Fu risoluto allora di marciare a quella volta;
ma Arrigo prima del loro arrivo levò il campo e si ritirò. Voleva
inseguirlo il Farnese, e di nuovo trovò l'Umena di contrario parere.
Restò intanto libera la città di Roano, se non che, per aprire il passo
alle vettovaglie convenne prendere Caudebec, sotto la qual piazza fu
malamente ferito il Farnese in un braccio. Seguirono poi varie altre
fazioni di guerra; e perchè molto superiore di gente era l'esercito del
re, fece il Farnese da gran maestro di guerra una mirabile ritirata di
là dalla Senna.

Si prevalse in questi tempi della lontananza del duca di Parma e delle
sue genti il conte Maurizio di Nassau generale delle Provincie Unite.
Formò l'assedio di Steenvich, che dopo una gagliarda difesa venne alla
sua ubbidienza. Altrettanto fece Coverder con altri luoghi. Ma il più
terribil colpo che potesse avvenire agli affari del re di Spagna in
Fiandra, fu la morte di _Alessandro Farnese_. Per tante fatiche da lui
sofferte in guerra aveva egli contratta una lenta infermità, a cui si
aggiunse la grave ferita nell'anno presente da lui riportata, per cui
nulla potè più operar di rilevante nel resto dell'anno. Ritiratosi
in Fiandra, e sempre più sentendosi venir meno, tuttochè nol volesse
mai confessare o per l'innato suo coraggio, o per la vanità comune
ad altri principi ed eroi di voler che prima si sappia la lor morte
che la lor malattia: finalmente in età di soli quarantasette anni
finì di vivere nella città di Arras (e non già d'Anversa, come alcuni
lasciarono scritto) nel dì 2 di dicembre. _Gran capitano in vero_, per
valermi delle parole del cardinal Bentivoglio,_ e di nome sì chiaro
senza alcun dubbio, che la sua fama può collocarlo tra i più celebri
dell'antichità, e farne in modo riverir la memoria all'età presente,
che ne abbiano a restar con ammirazione ancora i posteri in tutto il
corso delle future_. Fu compianta da tutti i cattolici la morte di
questo eroe, e massimamente in Roma, dove quel popolo riputò sempre
sua gloria l'averlo per concittadino, e il giudicò per non inferiore
agli antichi Fabii e Scipioni. Infatti il senato romano, non contento
d'avere onorata nell'anno seguente la di lui memoria con solenni
esequie nella chiesa di Araceli, fece anche fabbricar la sua statua
da dotto artefice, e collocarla nel Campidoglio. Lasciò dopo di sè
questo famoso principe due figli, cioè _Odoardo_, creato cardinale nel
precedente anno da papa Gregorio XIV, e _Ranuccio_ suo primogenito,
che a lui succedette nel ducato di Parma e Piacenza. Si trovava egli
allora in Fiandra con aver già dati segni di gran valore nel comando
dell'armi, siccome luogotenente del padre infermo nelle azioni di
guerra dell'anno presente. Fece quel principe dipoi trasferire a Parma
l'ossa del genitore, e celebrar sontuoso funerale pel riposo dell'anima
sua.

Al valore di _Carlo Emmanuele duca_ di Savoia, che guerreggiava in
Provenza, fu in quest'anno ancora parte avversa e parte propizia la
fortuna. Riuscì al Lesdiguieres generale del re Arrigo di entrare per
tradimento nella città d'Antibo, dove, oltre al sacco, furono commesse
tutte le maggiori iniquità. Rinforzato che fu il duca di gente, andò
a mettere l'assedio a quella città, e la ricuperò. Intanto il duca di
Nemours, uno della lega cattolica, con aiuti ricevuti dal re di Spagna
sopraggiunse in quelle parti, ed ebbe la sorte di prendere la città di
Vienna, San Marcellino ed Eschelles. Ma mentre si fa guerra in Provenza
e in Delfinato, ecco che Lesdiguieros s'impadronisce dei castelli
di Ozasco, Ferusa, di Cavours e di altri luoghi: il che obbligò il
duca a tornare di qua dai monti per opporsi a maggiori conquiste;
e però il duca d'Espernon, altro generale del re Arrigo, potè con
facilità ritorgli di nuovo la città di Antibo. Seguirono ancora
varie scaramuccie, che non importa riferire. In grande apprensione si
trovò nell'anno presente la repubblica di Venezia, e seco l'Italia,
per la guerra mossa in Croazia dai Turchi contro la casa d'Austria,
avendo que' Barbari occupati varii luoghi in quelle contrade. Ricorse
l'_Augusto Rodolfo_ per questo al papa, giacchè il senato veneto non si
sentiva voglia di romper la pace colla Porta; e non lasciò il pontefice
di promettergli aiuti per difesa di quella cristianità. Intanto dai
vescovi di Francia fu spedito il _cardinal Gondi_ per informare esso
papa della vera situazione degli affari della Francia; ma giunto
egli in Toscana, ricevè ordine da Roma di non passar oltre per essere
considerato fautore di un re eretico e relapso. Gran fatica si trovò
per superar gli ostacoli, e per ottenere, siccome poi avvenne, che
potesse finalmente giugnere a Roma.




    Anno di CRISTO MDXCIII. Indizione VI.

    CLEMENTE VIII papa 2.
    RODOLFO II imperadore 18.


Furono quest'anno in una gran crisi le turbolenze della Francia. In
Parigi per gl'impulsi del _pontefice_ e del _re Filippo_ di Spagna
fu pubblicato un editto, per cui s'invitavano al parlamento generale
del regno non solamente tutti gli aderenti della lega, ma i cattolici
ancora che seguitavano il partito del _re Arrigo IV_. Lasciò esso
re guidarsi dal consiglio de' savii, e permise che si venisse ad una
conferenza fra i suoi e quei della lega. Nello stesso tempo il conte
Gasparo Sconberg Tedesco, facendogli sempre più conoscere che la via
propria di conseguir la corona e di quetar tanti sconvolgimenti, era
quella di tornar di nuovo all'abbandonata religione cattolica, il mosse
ad informarsi da' calvinisti stessi se i cattolici si possano salvare
nella religion che professano. Nol poterono coloro negare. Similmente
riflettendo che, secondo la sentenza de' cattolici, non possono sperar
l'eterna salute i professori della eresia, poco stette a conchiudere
che la più sicura, anzi l'unica via di appagar la propria coscienza,
era l'abbracciare la religione cattolica romana. E però commise ai
suoi delegati di protestare ch'egli era pronto a farsi istruire in
essa religione. Portata questa dichiarazione al congresso, riempiè
di giubilo chiunque altre mire non avea in quelle discordie, se non
la conservazione della fede cattolica nella Francia. Ma a chi sotto
l'ombra della religione covava degli altri segreti disegni, dispiacque
assaissimo. Al duca d'Umena, siccome capo della lega, premeva forte
di conservar la sua autorità e il comando dell'armi. Venne anche a
scoprirsi, tendere le intenzioni del re Cattolico a far dichiarare
regina di Francia l'infanta _Chiara Eugenia_ sua figlia, a cui poscia
si darebbe per marito l'_arciduca Ernesto_ fratello dell'imperadore,
o pure alcuno dei principi della casa di Lorena. Ma perciocchè il
duca di Feria, ambasciatore d'esso re Filippo propose per re il
_duca di Guisa_, l'Umena, anch'egli pretendente, trovò il ripiego di
disturbar l'affare con proporre la necessità di accettar la tregua
proposta dal re Arrigo. Intanto esso re con ascoltar più fiate alcuni
dotti e zelanti prelati cattolici che gli spiegarono le controversie
teologiche, e gli levarono di capo ogni difficoltà e scrupolo intorno
alla religione, fra i quali spezialmente si distinse il celebre _Jacopo
Davy di Perrona_, che fu poi cardinale, si dichiarò pronto a rifar
di buon cuore la profession della fede cattolica. Divolgato questo
suo pensiero, e che il cardinal di Borbone e varii vescovi meditavano
di accettar la sua abiura, e di dargli l'assoluzione, avrebbe ognun
creduto che avesse da esultarne il legato apostolico _Filippo Sega_,
appellato il cardinal Piacentino. Tutto il contrario avvenne. Pubblicò
egli un editto contenente, che per essere Arrigo eretico relapso, il
solo romano pontefice potea conoscere e giudicar della sua causa, con
dichiarar nullo tutto quanto in ciò operassero i prelati franzesi. E
nello stesso tempo risonavano i pulpiti contra dello stesso Arrigo,
quasichè la proposta conversione sua fosse figlia del solo interesse, e
una finzione per procacciarsi la corona, e poi tradir la religione.

Ciò non ostante, nel dì 25 di luglio, festa di san Jacopo maggiore,
il re _Arrigo_ nella chiesa del monistero di San Dionigi presso
Parigi, alla presenza del suddetto cardinale e di molti vescovi,
abiurò pubblicamente l'eresia, professò la fede cattolica, ricevette
l'assoluzion dalle scomuniche, e fatta poi la segreta confession
dei suoi peccati, ne fu parimente assoluto, con restar coronata
quella funzione da un solenne _Te Deum_. Seguì poi la tregua, per
cui cessarono le guerre, e il re non lasciò di spedire _Lodovico
Gonzaga duca_ di Nevers in Italia, e il _vescovo del Manso_ per suoi
ambasciatori al papa, affine di notificargli la sua riconciliazione
colla Chiesa: nel qual tempo anche il _duca d'Umena_ spedì a Roma il
_cardinal di Gioiosa_ per trattenere il pontefice da accomodamento
alcuno. Infatti _Clemente VIII_, che navigava allora coi venti di
Spagna, sulle prime fece intendere al duca di Nevers di non poterlo
ammettere in Roma come ambasciatore d'Arrigo. Poscia si contentò che
venisse in Roma, ma con prescrivergli di fermarsi non più di dieci
giorni, e di non trattare con alcuno de' cardinali per conto degli
affari di Francia. Entrò egli in Roma nel dicembre come incognito;
parlò vivamente col papa del re; ma nè le sue ragioni, nè una lettera
piena di divote espressioni del re, nè un bel memoriale d'esso duca
poterono punto smuovere il papa. E perciocchè non mancavano molti
cardinali di dolersi che il pontefice lavorasse qui di sua testa, nè
gli ammettesse a parte di un negozio di tanta importanza per la Chiesa
di Dio, egli in un concistoro risentitamente parlò, dicendo di essere
risoluto di non approvar quel fatto: _contro la qual deliberazione_
(scrive Cesare Campana) _se per innanzi alcuno osasse di dir parola,
egli era per farne rigorosa dimostrazione_. In tale stato rimasero
per quest'anno gli imbrogli della Francia, con aver nulladimeno il
re pubblicato nel dì 27 di dicembre un proclama, in cui faceva sapere
ad ognuno la sincera sua riunione colla fede e Chiesa cattolica, e la
spedizione fatta a Roma del duca di Nevers per riconoscer il papa e il
vivo suo desiderio della pace, esortando i popoli all'ubbidienza e ad
abbandonare i perturbatori della pubblica quiete.

Per ordine del re Cattolico era passato nel presente anno dalla
Fiandra in Francia con sei mila fanti e mille cavalli il conte
Carlo di Mansfeld, figlio del conte Pietro Ernesto, cioè di chi pro
interim governava allora le provincie cattoliche fiamminghe. Unito
egli col duca d'Umena, s'impadronì della città di Noion, e di altri
luoghi in Picardia, finchè la tregua suddetta fece posar l'armi per
tutta la Francia. Rimasta assai sguernita di forze la Fiandra, il
conte Maurizio di Nassau, generale delle Provincie Unite, seppe ben
profittarne. Imprese l'assedio di Gertrudemberga; ed avendo tentato
in vano il vecchio conte di Mansfeld di rimuoverlo di là, costrinse
quella piazza alla resa. Impossessossi dipoi di altri luoghi di nome
oscuro. Ne' quali tempi una sopra modo fiera tempesta di mare danni
immensi recò alla Olanda, dicendosi che restassero preda dell'Oceano
circa cento e quaranta navi cariche di varie merci. Nè pure cessò
in quest'anno _Carlo Emmanuele duca_ di Savoia di far guerra in
Piemonte, dove, per assicurare il passo della Savoia e di Susa, prese
per forza il castello di Exiles, e il forte di Miradolo fabbricato da
Lesdiguieres: azioni fatte a vista del nemico, il quale non osò mai
di opporsi. Fabbricò ancora un forte nella valle di Perusa, e ricuperò
il castello di Luserna e la terra di Cavours, ma non già la rocca. In
Croazia ancora ed in Ungheria fecero guerra i Turchi all'_imperadore
Rodolfo_, e ne riportarono in varii incontri delle buone busse. La
vicinanza di que' rumori, e il sospetto ch'essi Turchi, benchè durasse
la pace, potessero far qualche scorreria nella patria del Friuli,
fece prendere a' signori veneziani la saggia risoluzione di fabbricar
di pianta una città che insieme fosse fortezza. Fu dunque scelto un
sito ai confini degli Stati Austriaci, lungi dieci miglia da Udine,
e due da Strasoldo, ed ivi fabbricata una mirabil ampia fortezza, a
cui fu posto il nome di Palma-Nuova, grande antemurale del Friuli e
dell'Italia. Non andarono esenti in quest'anno dalle insolenze dei
Turchi le spiaggie della Sicilia e del regno di Napoli, perchè sbarcati
que' Barbari predarono migliaia di anime cristiane, arsero anche molti
villaggi e qualche terra grossa in quelle parti, non trovandosi più
nel Mediterraneo, eccettochè i cavalieri di Malta, chi pensasse a
reprimere l'orgoglio loro. Accadde anche in Palermo l'incendio di quel
castello, essendosi attaccato il fuoco al magazzino della polve, che
saltò in aria con grande squarcio nelle altre fabbriche, e colla morte
di circa trecento persone: disgrazia a cui facilmente son sottoposte le
fortezze, allorchè succedono temporali nell'aria; perchè siccome per
la fermentazione dei nitri e di altre esalazioni si accendono i lampi
e le folgori nelle nuvole, così anche presso alla terra fermentandosi
i nitri, e spezialmente i raunati nei conservatorii della polve da
artiglieria, e concependo il fuoco, cagionano dipoi grandi sterminii.
Noi questi incendii attribuiamo a' fulmini scendenti dalle nuvole; ma
naturalmente succede anche nel basso ciò che noi sì sovente miriamo
nella region delle nubi.




    Anno di CRISTO MDXCIV. Indizione VII.

    CLEMENTE VIII papa 3.
    RODOLFO II imperadore 19.


Gran materia di discorsi somministrò in quest'anno a' politici la
renitenza ed inflessibilità di _papa Clemente_ ad accettare in seno
della Chiesa il convertito _re Arrigo IV_. Per quante ragioni sapesse
addurre il duca di Nevers, non gli fu possibile smuovere punto
l'animo di esso pontefice, cioè di chi non voleva consiglio se non
da sè stesso; anzi fu come forzato a partirsi di Roma: il che seguì
egli con protestare che di tutti i disordini che potessero da lì
innanzi avvenire in Francia, si rifonderebbe la colpa sopra sì duro
pontefice. Parea bene avere Clemente dei giusti motivi di procrastinare
in questo negozio, sì per conservare la autorità della santa Sede,
ch'egli chiamava lesa dai prelati di Francia, coll'aver eglino senza
di lui assoluto il re Arrigo; sì ancora per non lasciar esposti alla
vendetta di esso re que' principi e popoli della lega, la resistenza
de' quali avea forzato Arrigo a meglio pensare all'elezion della
religione; e finalmente per assicurarsi che sincera e non dolosa fosse
la conversione d'esso re. Ma non si sapeva intendere nè in Roma,
nè altrove, perchè un pontefice, obbligato ad essere padre comune,
e clemente più di fatti che di nome, non ammettesse temperamenti e
trattati di salvar la sua dignità, di conciliar la lega col re, e di
ben assicurarsi del cuore d'Arrigo. Da ciò arguivano poi che non solo
interesse della religione, ma altri ingredienti di umana politica
intorbidassero la sospirata union della Francia. E che sarebbe poi
succeduto se i prelati di Francia, che in addietro aveano proposto di
creare un patriarca, irritati maggiormente ora dalle di lui durezze,
avessero eseguito un sì fatto progetto? Il bello fu che al dispetto
degli sforzi del cardinal legato in Francia, e delle declamazioni de
frati, cominciò a poco a poco a sciogliersi la lega santa in quel
regno. Imperciocchè sul principio di questo anno la città di Meaux
riconobbe per suo legittimo re Arrigo. Il popolo di Parigi anch'egli
nel dì 12 di gennaio fece delle novità, privando il duca d'Umena del
titolo di luogotenente del regno, con ordinargli ancora di licenziare
i presidiarii spagnuoli. Le città di Aix in Provenza, Lione, Orleans ed
altre vennero all'ubbidienza del re. Nè credendosi necessaria in Reims
la coronazione sua, fu questa fatta nel dì 27 di febbraio in Sciartres
con gran solennità. Il che fatto, nel dì 22 di marzo, concertato
prima segretamente l'affare col signore di Brissac, il re Arrigo
pacificamente entrò nella città di Parigi, e però ne partirono senza
offesa gli Spagnuoli e Fiamminghi. E perchè il cardinal Sega legato,
benchè rispettato dal re, anzi invitato con tutto onore, più che mai
si mostrò alieno dal re, in esecuzione, delle istruzioni di Roma,
fu accompagnato a Montargis da _Jacopo di Perrona_ insigne vescovo
e letterato, che poi conseguì il cappello cardinalizio. L'esempio
di Parigi si trasse poi dietro molte altre città, e il duca di Guisa
si riconciliò col re. Coll'armi ancora furono sottomesse la Ciapella
piazza forte e Noione. Se questi felici progressi di Arrigo piacessero
al papa e al re Cattolico, non occorre ch'io lo dica.

Ora avvenne un caso in Parigi per cui gran rumore e diceria insorse.
Trovavasi quel re nella sua camera nel dì 27 di dicembre, colà appena
arrivato da San Germano, quando uno scellerato giovane parigino d'anni
diciotto, per nome Giovanni Castello, cacciandosi per la folla de'
cortigiani, e a lui appressatosi, gli tirò una coltellata, chi dice
verso la gola, chi verso il ventre; ma essendosi accidentalmente
chinato il re, il colpo altro non fece che tagliargli un labbro
e cavargli un dente. Preso costui, confessò di aver commesso il
delitto, credendo di acquistar merito presso Dio, avendo massimamente
inteso ch'era lecito il levar la vita ad un tiranno. Perchè disse
di avere studiato sotto i padri gesuiti, e furono dipoi trovati in
camera del padre Giovanni Guignardo sacerdote della compagnia alcuni
scritti contra del re, composti allorchè era nel suo maggior bollore
la lega: ciò bastò perchè uscisse un editto, promosso da chi, per
altri precedenti motivi, mirava di mal occhio i gesuiti, in cui fu
ordinato ch'essi tutti sotto varie pene uscissero del regno: sentenza
creduta ingiusta dai saggi, perchè a cagion del delitto di un solo,
o di alcuni pochi, si veniva a punire tutta una grande università,
benemerita per varii titoli della religione e del pubblico. Ancorchè
prosperassero cotanto gli affari del re Arrigo, pure _Filippo re di
Spagna_ non ritirava le sue milizie dalla Francia, e continuava la
guerra in Bretagna per mezzo del duca di Mercurio, e nel Delfinato e
Provenza coll'armi del duca di Savoia e dello Stato di Milano. Fece
esso duca l'assedio di Bricheràs; e quantunque Lesdiguieres avesse
fatto il possibile per ben fortificare quella terra e la sua rocca, e
costasse l'impresa più di un sanguinoso assalto, pure se ne impadronì.
Riacquistò ancora il forte di San Benedetto, ed ebbe il contento di
veder tornare alla sua divozione tre delle valli abitate dagli eretici
Valdesi, cioè Luserna, Angrogna e Perusa. In Fiandra, al cui governo
entrò in quest'anno l'_arciduca Ernesto_, non succederono fatti di gran
conseguenza, se non che Groninga assediata dal conte Maurizio di Nassau
fu obbligata a rendersi. Seguì eziandio in quelle parti un pertinace
ammutinamento de' soldati italiani, e poi degli Spagnuoli, per mancanza
delle paghe; cosa tante altre volle accaduta, e sempre con discredito
della monarchia di Spagna, la qual pure tante ricchezze continuamente
ritraeva dalle Indie Orientali ed Occidentali, giacchè il re allora
comandava anche al regno di Portogallo. In Ungheria sì e nella Croazia
furono molti fatti d'armi fra gli eserciti dell'imperadore e de'
Turchi. Acquistarono i cristiani Novigrado ed altri luoghi, ma che
non compensarono la perdita dell'importante fortezza di Giavarino,
che dopo un ostinato assedio fatto dai Musulmani fu loro ceduto da
quel comandante, senza aspettare il vicino soccorso. Provò in questo
anno ancora la povera Italia gl'insulti della crudeltà turchesca.
Sul principio di settembre comparve verso Reggio di Calabria il bassà
Sinan, ossia Assane Cicala, rinegato appunto Calabrese, ed ammiraglio
turchesco, con una flotta di ben cento legni; e sbarcata la gente sua,
perchè il popolo col loro meglio s'era ritirato entro terra, per rabbia
di non aver colpita la preda, se ne vendicò col fuoco, incendiando
quella tante volte incendiata o rovinata città, e tagliando quanto
v'era di fruttifero in que' contorni. Altrettanto poi fecero a varii
villaggi e terre murate di quella riviera, con danno di centinaia
di migliaia di scudi per quegl'infelici abitanti. Nel dì 5 di agosto
in Mantova cessò di vivere _Leonora d'Austria_ figlia di _Ferdinando
imperadore_, e già moglie di _Guglielmo duca di Mantova_, principessa
di singolar bontà di costumi, e d'una vita sì religiosa, che era, per
così dire, adorata da quel popolo.




    Anno di CRISTO MDXCV. Indizione VIII.

    CLEMENTE VIII papa 4.
    RODOLFO II imperadore 20.


Finalmente nel presente anno facendo breccia nel cuore di _papa
Clemente_ que' riflessi che nel precedente aveano avuta sì poca
fortuna, ebbe la cristianità la consolazione di veder calmate le
turbolenze della Francia, e rimesso il _re Arrigo IV_ in grazia
della santa Sede. I prosperosi successi d'esso re, a cui pochi oramai
palesemente ricalcitravano in Francia, e l'aver egli dichiarata la
guerra al re di Spagna che fin qui avea alimentato quel fuoco, cagion
furono che il pontefice non si lasciasse più regolar dalle massime
spagnuole, ma che si consigliasse unicamente con chi, senza privati
interessi, amava il ben della Chiesa. Fatte dunque segretamente
penetrar le sue scuse e il buon animo al re per mezzo del celebre
Arnoldo d'Ossat, che come prete privato stava allora in Roma e trattava
gli affari di esso re, fu spedito da Parigi _Jacopo Davy signor
di Perrona_, un dei più dotti cattolici della Francia, acciocchè
maneggiasse così importante affare. Arrivò egli a Roma senza formalità
nel dì 12 di luglio, informò il papa di quanto occorreva, e gli
porse un'umile supplica a nome del re. Furono smaltite le condizioni
colle quali il pontefice volea accordargli l'assoluzione; poscia nel
concistoro del dì 2 di agosto propose la determinazione da lui presa
di ricevere nel grembo della Chiesa cattolica esso Arrigo. Non vi
furono fra i porporati, se non alcuni pochi parziali degli Spagnuoli,
i quali, giacchè non poteano impedirlo, misero in campo delle
stravaganti condizioni, secondo le quali mai non si sarebbe venuto
allo scioglimento di quel nodo. Non così fece il cardinal _Francesco
Toledo_, personaggio dottissimo della compagnia di Gesù, rapito di
poi nell'anno seguente dalla morte, il quale quantunque Spagnuolo di
nascita, pure, tenendo davanti agli occhi la sola gloria di Dio e il
bene della Chiesa, mirabilmente s'adoperò per condurre a fine quella
impresa di tanto rilievo. Altrettanto ancora operò _Cesare Baronio_
confessore del papa, poscia cardinale, spezialmente a ciò spinto da
_san Filippo Neri_, il quale in quest'anno appunto nel dì 26 di maggio
passò a miglior vita. Scelta dunque la domenica corrente nel dì 17 di
settembre, con tutta solennità e decoro si eseguì la funzione. Nel
portico della basilica di San Pietro, le cui porte stavano chiuse,
si presentarono al papa, attorniato dal sacro collegio e da infinito
popolo, il Perrona e l'Ossat, come procuratori di Arrigo; esibirono
il di lui memoriale e lo strumento della lor procura; quindi a nome
del re abiurarono tutte le eresie, e fecero la profession della fede
cattolica, riconoscendo per nulla l'assoluzione a lui data in Francia,
ed accettando le già concordate condizioni e le penitenze imposte
al re. Fu poi proferita la sentenza dell'assoluzion pontificia,
spalancate le porte di San Pietro, intonato e cantato il _Te Deum_,
cui fecero ecco i rimbombi delle artiglierie di castello Sant'Angelo,
con assaissime altre feste del popolo romano. Di somma consolazione
eziandio al pontefice e al cattolicismo riuscì nell'anno precedente
l'arrivo a Roma di due oratori spediti dal patriarca d'Alessandria,
e nel presente anno di due altri inviati da alcuni vescovi della
Russia polacca per unir le loro chiese alla Chiesa e credenza romana,
con abiurar gli errori delle lor sette. Non occorre che io dica qual
frutto si ricavasse dalla comparsa dei primi, da che ognun sa che gli
eutichiani d'Egitto continuano ad essere separati da noi.

Riportò ancora in quest'anno gran lode presso il popolo romano
la costituzione, ossia bolla della congregazione sopra i baroni,
pubblicata nel dì 30 di giugno da _papa Clemente_. Il far dei grossi
debiti costava poco ai nobili romani, nè poi maniera si trovava di
pagarli, essendo i lor beni sottoposti a fideicommissi e ad altri
legami: dal che proveniva immenso danno tanto ai creditori che al
pubblico commercio. Deputò dunque il pontefice una congregazione con
facoltà di poter distraere i feudi e le castella, ed altri beni stabili
di essi baroni, non ostante qualsivoglia vincolo di fideicommisso,
affinchè venisse da lì innanzi soddisfatto ai creditori. A questa
ordinazione diede poi miglior forma _papa Urbano VIII_. Grande
apprensione intanto recavano al pontefice Clemente i progressi de'
Turchi in Ungheria, divenuti più orgogliosi per la presa di Giavarino;
e l'_Augusto Rodolfo_ non cessava di chiedere aiuti. Per sovvenirlo
impose il pontefice quattro decime agli ecclesiastici d'Italia, e si
diede a far leva di soldatesche negli Stati della Chiesa, disegnando
di spedir colà un corpo di dodici mila fanti e di mille cavalli.
Il comando di questa gente, in cui si contarono assaissimi nobili
uffiziali italiani, fu dato a _Gian-Francesco Aldobrandino_, nipote
del papa, che, dopo avere con grandiosa solennità ricevuto il bastone
di generale e le bandiere, marciò alla volta dell'Ungheria. Anche
_Ferdinando gran duca_ di Toscana vi avea dinanzi spedito altri
soccorsi di gente. _Don Giovanni, don Antonio de Medici_, il duca di
Bracciano ed altri signori con quelle truppe si segnalarono in varie
imprese. Ma _Vincenzo duca di Mantova_, mosso dalla sua parentela
coll'imperadore, volle passare in persona a quella guerra, menando seco
un accompagnamento di circa mille e quattrocento uomini a cavallo tutti
atti a guerreggiare. Questo principe sorpreso poi in Comora da una
pericolosa malattia, fu forzato verso il fine d'ottobre di ritornarsene
in Italia a cercar aria migliore per risanarsi. Aveano intanto l'armi
dell'imperadore, comandate dal valoroso conte Carlo di Mansfeld, presa
in Ungheria la città vecchia e nuova di Strigonia; ma nulla si potea
dir fatto, se non s'impadronivano anche della cittadella; quando colà
giunsero anche gl'Italiani suddetti, ai quali fu assegnato il lor
posto per la espugnazione di quella fortezza. Diedersi varii assalti,
ed in essi valorosamente combattendo, sacrificarono la lor vita molti
di quegli uffiziali e soldati, di modo che in fine spezialmente alla
bravura di essi Italiani fu attribuito l'essere stati forzati i Turchi
a rendersi a patti. Giunto in appresso anche colà il duca di Mantova
colle sue truppe, e bramoso di lasciar qualche memoria di sè, prese
ad espugnare la città di Vicegrado, e la costrinse alla resa. Degli
altri fatti di guerra in quelle contrade non permette l'assunto mio che
maggiormente io ne parli.

Sempre più intanto si venne toccando con mano che _Filippo II re di
Spagna_, già sì caldo protettore ed ausiliario della lega cattolica in
Francia, col manto della religione copriva altre politiche intenzioni.
Per la conversione del _re Arrigo IV_ andava sempre più declinando
essa lega. Si sapeva che in Roma gagliardamente si trattava della
riconciliazione d'esso re; e pure Filippo, lungi dal pensare a rendere
la quiete alla Francia, maggiormente si accendeva a farle guerra, e la
continuò ancora dappoichè la pace data dal pontefice ad Arrigo tagliava
le gambe a tutti i pretesti della lega. Dichiarò dunque Arrigo la
guerra al re Cattolico con un pubblico manifesto, al quale con altro
simile fu risposto. Giacchè era mancato di vita l'_arciduca Ernesto_
governatore della Fiandra, e pro interim restava appoggiato quel
governo al conte di Fuentes, a lui venne da Madrid ordine di proseguir
le ostilità. Entrato pertanto egli nella Picardia coll'esercito suo,
covando il disegno di ricuperar la città di Cambrai, assediò e prese il
castelletto, fortezza d'importanza per l'intenzione sua. Di là passò
all'assedio di Dorlac, al cui soccorso passati i Franzesi, ebbero
la mala pasqua. Fu presa anche quella terra e saccheggiata: dopo di
che il Fuentes arditamente cinse di assedio la riguardevol città di
Cambrai, tuttochè si trovassero alla difesa di quella città circa due
mila e cinquecento fanti e secento cavalli, oltre al presidio della
cittadella, consistente in cinquecento fanti. Ma teneva egli delle
intelligenze con alcuni di que' cittadini, fautori dell'arcivescovo;
e in fatti, dappoichè furono ben inoltrate le trincee, ed ebbero le
batterie alzate, non solamente diroccata buona parte del muro, ma
anche bersagliato un buon numero delle case della città, quel popolo
si mosse a manifesta sollevazione, ed aprì le porte agli Spagnuoli.
Ritirati i Franzesi nella cittadella, non tardarono molto a trattare
con tutte le più onorevoli condizioni che poterono desiderare. Per
tale acquisto gran gloria riportò il Fuentes, e somma fu l'allegrezza
delle provincie cattoliche della Fiandra, al cui governo arrivò
dipoi il _cardinale arciduca Alberto_, fratello del defunto arciduca
Ernesto. Dalla parte ancora della Borgogna e della Savoia faceano gli
Spagnuoli guerra alla Francia. Lesdiguieres tolse al duca di Savoia
Exiles, e il duca a lui il forte castello di Cavours ed altri luoghi.
Ma non per questo lasciavano d'andare sempre prosperando gli affari
del re Arrigo, perchè ricuperò Vienna nel Delfinato; la Provenza tornò
quasi tutta alla sua ubbidienza; Digion e Sciallon in Borgogna a lui
si diedero, per tacer di altri vantaggi suoi. Quel che più importa,
la riconciliazione sua colla santa Sede operò che il duca d'Umena ed
altri principi cominciarono segretamente a trattar seco di concordarsi
e sottomettersi; e _Carlo Emmanuele duca_ di Savoia, siccome saggio,
intavolò tosto e conchiuse una tregua con lui.

Non andò esente nè pure in questo anno la Campagna di Roma dagl'insulti
de' banditi, cioè spezialmente verso Anagni e Frosinone, dove commisero
orrendi misfatti. Contra di costoro spedì il pontefice alcune compagnie
di cavalli, ed altrettanto fece il conte di Olivarez vicerè di
Napoli contra degli altri che maggiormente infestavano quel regno.
Grandi lamenti erano per quella iniqua gente, che tutto dì svaligiava
viandanti e corrieri, e talvolta anche levava loro la vita. Fecero
prigioni Giambatista Conti nobile romano, ed Alessandro Mantica, e
poscia l'arcivescovo di Taranto e il vescovo di Castellanetta, a'
quali imposero di grosse taglie. Era in questi tempi generale delle
galee di Napoli don Pietro di Toledo; e pensando egli come vendicarsi
dell'insolenze fatte nei tempi addietro da' Turchi alle marine
d'Italia, aggiunse alle sue quattordici galee otto altre di Sicilia,
tutte ben armate; e colto il tempo che si facea da' Turchi nel mese
di settembre la fiera di Patrasso, all'improvviso giunse colà, e
messe le genti a terra diede un fiero sacco a tutti quei mercatanti
ebrei, turchi e greci. Dicono che vi restarono uccise circa quattro
mila persone, sapendo anche i cristiani essere turchi, quando hanno
il vento in poppa. Il bottino si fece ascendere a quattrocento mila
scudi romani, e parecchi mercatanti furono menati via ed obbligati al
riscatto. Benchè l'ammiraglio de' Turchi Cicala si trovasse a Navarino
lungi da Patrasso quaranta miglia, non si attentò a muoversi per voce
precorsa essere cinquanta le galee cristiane, e quelle ben fornite di
bravi combattenti e munizioni da guerra. _Pasquale Cicogna_ doge di
Venezia, personaggio di singolar probità, terminò in quest'anno a' dì
2 d'aprile la carriera del suo vivere. Sotto di lui fu fabbricato il
sontuoso ponte di Rialto, una delle più insigni fabbriche di Venezia.
Nel dì 22 oppure 26 d'esso mese venne sostituito in quella dignità
_Marino Grimani_. Restò funestato l'anno presente dalla morte di
altri illustri personaggi, cioè cardinali e capitani di gran nome,
fra i quali io nominerò solamente _Lodovico Gonzaga_, zio paterno
di _Vincenzo duca_ di Mantova, il quale passato negli anni addietro
in Francia, per le nozze contratte con _Enrica_ figlia ed erede di
_Francesco duca_ di Nevers, acquistò quel ducato e lo tramandò a
_Carlo_ suo figlio, che a suo tempo vedremo duca di Mantova. Gran
figura fece esso Lodovico nelle guerre civili di Francia. Merita
ancora di essere accennata la morte di _Torquato Tasso_, accaduta nel
presente anno a dì 26 di aprile in Roma, mentre si preparava la solenne
di lui coronazione in Campidoglio. Insigne poeta e principe dei poeti
epici italiani, e filosofo di alto sapere, come costa non men dai
suoi versi che dalle sue prose, ma che per gl'insulti della soverchia
sua malinconia fu gran tempo, per non dir sempre, zimbello della mala
fortuna.




    Anno di CRISTO MDXCVI. Indizione IX.

    CLEMENTE VIII papa 5.
    RODOLFO II imperadore 21.


I pensieri del _pontefice Clemente_ nel presente anno furono
principalmente occupati in cercar le vie di estinguere la guerra che
tuttavia in varie partì lacerava la Francia. Spedì a questo effetto
il generale de' frati minori a spiar gli animi del _re Arrigo_ e
del _cardinale Alberto_ governatore della Fiandra, e ad istillare in
amendue pensieri di pace. Ma questa pace desiderata dal re franzese
_Arrigo IV _non si accordava colle vaste idee del re di Spagna _Filippo
II_; e tanto più perchè l'armi e raggiri suoi ebbero in più di un luogo
felice successo. Primieramente avea saputo l'accortezza de' ministri
spagnuoli talmente guadagnare Carlo Casale console, o piuttosto tiranno
di Marsilia, che quel popolo parte per timore e parte per mari e
monti di vantaggi lor fatti sperare dal re Cattolico, si misero sotto
la di lui protezione, ed accettarono nel loro porto Carlo Doria colà
inviato colle sue galee da esso re di Spagna: fatto che infinitamente
dispiacque al re Arrigo. Era già tornato in grazia dello stesso re
Cristianissimo il duca di Guisa. Mandato egli al governo della Provenza
con quelle forze maggiori che potè riunire, s'impadronì di Cisteron,
di Riez, di Grasse, di Hieres, di Santropè e di altri luoghi. Quindi
si diede a manipolare un segreto trattato in Marsilia coi malcontenti
del governo del Casali; e questo fu sì felicemente condotto, che nel dì
16 di febbraio il Casali restò ucciso da' congiurati; nel qual tempo
si presentò esso duca di Guisa alle porte della città, e vi entrò,
con acquistar dipoi le fortezze, ed obbligare il Doria a fuggirsene
non senza perdita di molti de' suoi soldati sorpresi in terra fuori
delle galee. Con più felicità succederono all'arciduca cardinale le
imprese ch'egli tentò. Trovandosi impegnato il re Arrigo nell'assedio
della fortezza della Fera, ed occorrendo troppe difficoltà a soccorrere
quella piazza, s'avvisò il porporato di fare una potente diversione.
Pertanto all'improvviso, nel dì 9 di aprile, piombò col suo esercito
addosso alla riguardevol terra e fortezza di Cales, e con gran
sollecitudine fece piantar le batterie, tanto per bersagliare la terra
che per impedire i soccorsi per mare, i quali furono ben tentati, ma
senza frutto alcuno. Era quella guarnigione di soli secento soldati
impoltroniti nell'ozio, di mille e ducento borghesi e trecento villani,
che intimoriti al primo feroce assalto degli Spagnuoli, dimandarono
capitolazione, e l'ottennero, per potersi ritirar nel castello,
promettendo di rendere ancor questo fra sei giorni, se non veniva
soccorso. Venne infatti il soccorso, ed ebbe maniera di entrar nel
castello. Adirato per questo il cardinale, fece giocar le artiglierie
contra d'esso castello, ed appena formata la breccia, fu dato un
sì furioso assalto, che avviliti i difensori non pensarono che alla
fuga. Ne furono uccisi ottocento e tutto andò a sacco, con fama che il
bottino ascendesse a un milione di scudi. Guines e Han si arrenderono
anche essi dipoi al cardinale. E lo stesso fece nel dì 23 di maggio
anche la picciola, ma forte città d'Ardres, e finalmente nell'agosto
l'importante fortezza di Hulst.

Intanto dopo alquanti mesi di ostinato assedio giunse finalmente il re
Arrigo nel precedente giorno, cioè nel dì 22 di maggio, ad obbligar
gli Spagnuoli alla resa di Fera. E perciocchè la perdita di Cales
era una continua puntura al suo cuore, non ebbe scrupolo a trattare
e conchiudere un'alleanza con _Elisabetta regina_ d'Inghilterra,
assai per altri motivi disgustata degli Spagnuoli. Nè si dee tacere
che, durante l'assedio della Fera, _Arrigo di Savoia duca_ di
Nemours, il _duca di Gioiosa_ potente in Linguadoca, e, quel che più
importò, il _duca d'Umena_ della casa di Lorena, dopo molti segreti
trattati, vennero all'ubbidienza e giurarono fedeltà al suddetto
re Cristianissimo, il quale siccome principe magnanimo benignamente
gli accolse, con loro concedere molti governi e vantaggi, ed obbliar
generosamente le cose passate. Tornò infine alla divozion sua anche
il _duca di Mercurio_, che più degli altri si era mostrato pertinace
fautore della lega: tutti avvenimenti che servirono di maggiore
ingrandimento e riputazione ad esso re. Ebbe in questi tempi una
dura lezion dagl'Inglesi _Filippo II re_ di Spagna. Fece la regina
Elisabetta un formidabil armamento per mare, in cui concorsero anche
gli Olandesi e molti particolari mercatanti; cioè una flotta di circa
cento sessanta vele, dove s'imbarcarono sedici mila combattenti, fra'
quali si contavano molti nobili venturieri. Comparve all'improvviso
nel dì 21 (altri dicono nel dì 30) di giugno questa armata sotto il
comando del giovane Roberto conte di Essech e dell'ammiraglio inglese
Carlo conte di Howard, alla vista della tanto ricca e mercantile isola
e città di Cadice in Ispagna, chiamata (non so il perchè) dal Campana
e da altri _Calice_, e da lor posta ne' mari di Portogallo. Trovavansi
in quell'isola cinquantasette grosse navi, fra le quali quattro dei
galeoni, chiamati i dodici Apostolici, due galeazze di Andalusia, venti
galee ed altri non pochi legni, tutti carichi di merci preziose, e
destinati a passare alle Indie Orientali. Fu detto che ascendesse il
valor d'esso carico a dodici milioni di ducati d'oro, spettante per la
maggior parte a particolari mercatanti spagnuoli, napoletani, siciliani
e genovesi. Prima di tentar altro gl'Inglesi arditamente si mossero
contra le navi da guerra spagnuole, che sostennero per più ore il
combattimento; ma accesosi il fuoco nel galeone San Filippo almirante
dell'armata, si misero in confusion gli Spagnuoli; tre loro grosse navi
ben fornite d'artiglieria rimasero in poter de' nemici; altre furono
o arse o sommerse; gran bottino ancora fu fatto; e chi potè fuggire,
si salvò. Ma il peggio fu che poco stettero i vincitori Inglesi ad
assalire furiosamente la città, e a divenirne padroni, con essersi
ritirati nel castello i difensori, i quali poco stettero a capitolare,
per salvare le donne dal disonore e la città dall'incendio. Quanto di
buono e bello ivi si trovò, fu messo a sacco. Vi restava gran quantità
di legni sì del re che dei mercatanti, i quali stavano prima, o pur
si erano rifugiati al passo del ponte che congiugne l'isola di Cadice
colla terra ferma. Attesero i lor padroni la notte a scaricar le merci;
e perchè il duca di Medina conobbe di non aver forza da difenderli,
affinchè non cadessero in mano de' nemici, comandò che di tutti quei
legni si facesse un gran falò; e l'ordine fu eseguito. Se ne andarono
poscia pieni di preda gl'Inglesi. E tuttochè il re Cattolico, ansioso
di farne vendetta, unisse nel porto di Lisbona una armata di più di
ottanta vele, e la spignesse alla volta dell'Inghilterra; pure ancor
questa sorpresa da un fiero temporale, parte perì nell'onde e parte
maltrattata, non poco penò a ridursi in salvo. Gran danno che venne
anche alla mercatura d'Italia da così fiero e strepitoso emergente.

La guerra d'Ungheria continuò vigorosa ancora in quest'anno. Tolsero
le armi cristiane ai Turchi Vaccia. Presero ancora Clissa ne' confini
della Dalmazia, ma poi la perderono. Essendo venuto lo stesso gran
signore Maometto all'armata, la città d'Agria fu vilmente a lui renduta
dal presidio imperiale, per ottener salve le vite: patto che non fu
poi mantenuto dalla consueta infedeltà e barbarie de' Turchi. Furono
poscia a fronte le due armate nemiche a Chereste, e si venne a giornata
campale. Restò in poco tempo sbaragliata la turchesca, e ne fu fatta
grande strage; ma perdutasi gran parte de' vincitori cristiani a dare
il sacco ai padiglioni, le incontrò quella disavventura che tante altre
volte è accaduta ed accadrà; cioè, che i Turchi raggruppati e ritirati
dalla fuga diedero una piena sconfitta all'esercito imperiale. Torniamo
ora in Italia, dove _papa Clemente VIII_, mirando con sommo dispiacere
la continuata guerra del re di Spagna colla Francia, e la lega del _re
Arrigo IV_ coll'Inghilterra, determinò d'inviare in Francia _Alessandro
de Medici cardinale_ ed arcivescovo di Firenze, personaggio di raro
ingegno e prudenza, acciocchè si studiasse di quetare il resto de'
mali umori della Francia, e tentasse ancora di disporre gli animi alla
pace. Con sommi onori fu ricevuto per tutta la Francia questo legato
pontificio, ed ebbe il contento di vedersi incontrato da _Arrigo di
Borbone_ principe di Condè, fanciullo d'anni otto e primo del sangue
reale dopo il re, il quale già istruito nella fede cattolica, secondo
le promesse fatte al papa, avea abbandonata l'eresia di Calvino. Nel
dì primo d'agosto ebbe esso legato la sua prima udienza dal re. Nè
si dee tacere che, essendo cresciuto a dismisura in questi tempi lo
scialacquamento dei titoli (del che gl'Italiani diedero la colpa alla
superbia spagnuola), ne tentò la corte di Spagna qualche rimedio. Il
titolo d'_illustrissimo ed eccellentissimo_, che già fu in uso per li
soli principi sovrani, s'era tanto prostituto, che fino i nobili di
basso affare lo pretendevano. L'_illustre_ o _molto illustre_, che sul
principio di questo secolo XVI, per quanto si può osservare, si soleva
dare ai principi cadetti, era passato ad onorar la plebe. Da questo
abuso nascevano poi contese, perchè i minori si volevano uguagliare ai
maggiori, e i maggiori ai massimi, senza osservar distinzione alcuna di
grado nella stessa nobiltà. Ora il conte di Olivares vicerè di Napoli
pubblicò un editto, per cui venne vietato ogni titolo, per dir così,
di cortesia, dovendosi unicamente scrivere nelle lettere al _signor
duca, al signor principe, marchese, conte, dottore_, ec. Passò questo
divieto a Milano, dove fu poco osservato. In Roma e in altri stati
se ne risero. Quanto durasse questa prammatica, non occorre che io lo
ricordi, e molto meno come passi oggidì in Italia l'abuso e la ridicola
prostituzion de' titoli, perchè senza di me ognun lo vede a prova.




    Anno di CRISTO MDXCVII. Indiz. X.

    CLEMENTE VIII papa 6.
    RODOLFO II imperadore 22.


Arrivò nell'aprile di quest'anno a Roma _Francesco di Lucemburgo_
duca di Penoy, ambasciatore di _Arrigo IV re_ di Francia, a rendere
ubbidienza al sommo pontefice _Clemente VIII_. Gran pericolo avea
corso nel viaggio di essere fatto prigione da' soldati dello Stato
di Milano, spediti in traccia di lui. Fu per lui nel sacro concistoro
recitata una elegantissima orazione da Martino Bascia da Susa, o pur
da Granoble, in cui a larga mano si profusero incensi in lode d'esso
papa. Intanto per le disavventure occorse nel precedente anno in
Ungheria, non per valore de' Turchi, ma per l'inconsiderato procedere
de' capitani cristiani, si trovava l'_imperadore Rodolfo II_ in gravi
angustie, per timore specialmente che non restando più ostacolo alla
potenza turchesca, avessero a comparir sotto Vienna l'armi ottomane.
Fece perciò ricorso a tutti i principi d'Italia, e massimamente al
pontefice, siccome padre del cristianesimo, il quale spedì per questo
alla corte cesarea _Gian-Francesco Aldobrandino_ suo nipote, e intanto
con aggravio imposto al popolo romano, e in altre guise adunata
l'occorrente pecunia, fece una leva di sette in otto mila fanti, e nel
mese di giugno gli spedì in Ungheria. Con questo soccorso, ed altri
che sopravvennero, mise insieme l'imperadore un'armata di dieciotto
mila fanti e di cinque mila cavalli, de' quali fu dato il comando
all'_arciduca Massimiliano_. Sorpresero i Cesarei, circa il fine di
maggio, Tatta, e poi misero l'assedio a Pappà, che costò loro sangue,
ma con venire in fine alle lor mani quella terra col suo castello. Era
passato di nuovo in Ungheria _Vincenzo duca_ di Mantova, a cui fu data
la vanguardia dell'esercito. Or mentre egli con alquanti de' suoi va
a riconoscere i contorni di Giavarino, giacchè si meditava di farne
l'assedio, caduto in una imboscata di Turchi, fu preso, e miracolo
fu ch'egli coll'aiuto di pochi si potesse liberare dalle lor mani.
Accostaronsi i cristiani ad esso Giavarino; ma inteso l'avvicinamento
dell'oste turchesca, in fretta levarono il campo, e tanto più perchè
l'armata loro era di molto scemata. Riacquistarono dunque i Turchi
Tatta, nè seguì poi altra rilevante azione in quelle contrade.
Continuava intanto l'izza fra gli Spagnuoli ed Inglesi. Grande
armamento navale si fece dall'una parte e dall'altra. Nella flotta
di Spagna s'imbarcarono, oltre ad altre milizie, sei mila Italiani.
Uscirono sul principio di settembre in mare le due armate nemiche, ma
in vece di combattere fra loro, combatterono coi venti, essendo restate
ambedue maltrattate e disperse da una terribil fortuna, e forzate,
quando poterono, a salvarsi ne' loro porti, disputando fra esse chi
maggior danno avesse riportato da quel duro conflitto.

Una percossa ebbero nel gennaio del presente anno i cattolici in
Fiandra dal conte Maurizio di Nassau a Tornaut, perchè vi perderono
la vita alcune centinaia d'essi, e restarono in potere dei vincitori
trentotto bandiere di fanteria colla maggior parte delle bagaglie.
Parve compensata questa perdita delle truppe spagnuole dalla felicità
con cui riuscì a Ferdinando Portocarrero, governatore di Dorlans, che
prima comunicò il suo disegno all'_arciduca cardinale_, di sorprendere
all'improvviso nella mattina del dì 11 di marzo la città di Amiens
capitale della Picardia, mal custodita, benchè dentro vi fossero più
di quindici mila cittadini atti all'armi. Di grande importanza fu
quell'acquisto sì per la grandezza e popolazion della città, come per
la gran copia delle artiglierie e munizioni che vi si trovarono. Recata
questa nuova al _re Arrigo_, dimorante allora in Parigi, al vederne sì
afflitti i suoi cortigiani, magnanimamente dimandò loro se i nemici
aveano portato Amiens in Ispagna. _No_, risposero; ed egli allora
soggiunse: _Buon per noi, che gli avremo tutti prigioni_. E non tardò
a dar ordine al maresciallo conte di Birone di accorrere colà, e di
formar l'assedio della perduta città. Concorsero a quella impresa le
maggiori forze del re colla giunta di quattro o cinque mila Inglesi;
e lo stesso Arrigo in persona vi si portò per dar calore alle azioni.
Durò per alquanti mesi il pertinace assedio, ed aveano i Franzesi già
presa la strada coperta, e inoltrati i lavori sino alle mura, con che
si vedea già vicina all'agonia quella città; quando l'arciduca Alberto
si avvisò di recarle soccorso. A quella volta dunque s'inviò con
diciotto mila fanti, mille e cinquecento uomini d'armi ed altrettanti
cavalli leggieri. Il cardinal Bentivoglio fa ascendere quell'esercito
a venti mila fanti e quattro mila cavalli. Trovossi questa armata nel
dì 15 di settembre alla vista d'Amiens. Comunemente fu creduto che
s'egli animosamente assaliva lo sparso campo franzese, non solamente
potea soccorrere la città, ma anche mettere in rotta gli assedianti.
Non ebbe tanto coraggio. Probabilmente la presenza d'un re sì valoroso,
che tosto si mostrò pronto a ricevere i nemici, gli fece prendere la
risoluzion di ritirarsi: il che eseguì con molti disagi e pericoli,
perchè inseguito dai Franzesi. Laonde fu poi detto ch'egli, venuto
come generale, era tornato come prete. Con patti dunque di tutto onore
poco stettero gli Spagnuoli a rendere Amiens al re Arrigo nel dì 25
di settembre. Questo infelice impegno dell'arciduca cardinale lasciò
intanto esposta la Fiandra agl'insulti degli Olandesi. Sicchè potè
in quel tempo il conte Maurizio occupar varii luoghi, come Rembergh,
Murs, Grol, Oldensel e Linghen, non senza aspre querele dei fiamminghi
cattolici, che miravano negletti i loro interessi per attendere a quei
della Francia. Gran guerra fu parimente in quest'anno tra i Franzesi
e _Carlo Emmanuele duca_ di Savoia, a cui la morte rapì nel dì 6 di
novembre l'_infanta Caterina_ sua moglie, figlia del _re Filippo II_,
principessa non men feconda di virtù che di prole. Fu preso dal general
franzese Lesdiguieres San Giovanni di Morienna. Il duca anch'egli
acquistò degli altri luoghi, e seguirono alcuni combattimenti con varia
fortuna, de' quali non importa qui il farne menzione.

All'anno presente appartiene la tragedia di Ferrara, ch'io leggermente
toccherò, dopo averne abbastanza trattato nelle Antichità Estensi.
Intorno ad essa può anche il lettore consultar la Storia stampata
di Ferrara di Agostino Faustini, quella di Andrea Morosino e Cesare
Campana, storico giudizioso e non parziale, il quale, quantunque non
sapesse tutto, pure si mostrò sufficientemente informato di questo
affare, al contrario di altri, che senza esame ne scrissero, ed anche
offesero la verità in parlando delle qualità personali di _don Cesare
di Este_, principale attore d'essa tragedia. Mancò di vita nel dì 27
d'ottobre _Alfonso II duca_ di Ferrara, Modena, Reggio, ec. E giacchè
non lasciò prole sua, avea poco dianzi dichiarato suo successore ed
erede il suddetto _don Cesare_ suo cugino, nato da _don Alfonso_ figlio
di _Alfonso I duca_ di Ferrara, e da _Giulia della Rovere_ figlia
di _Francesco Maria duca di Urbino_. Pretesero i camerali romani che
questo don Alfonso, procreato da Alfonso I duca di Ferrara e da Laura
Eustochia, non fosse legittimato per susseguente matrimonio dal padre
prima di morire. Le ragioni addotte nelle suddette Antichità Estensi
per provare essa legittimazione, tali sono, che in qualsivoglia
tribunal imparziale otterranno vittoria. Ma che sia giunto uno scritto
in questi ultimi tempi colle pubbliche stampe, e in Roma stessa, a
pubblicare che esso _don Alfonso_ fu _spurio_, quando niuno mai dei
camerali romani ha ciò preteso; e ne è evidente la falsità per essere
nato esso principe da padre libero e madre libera, e tanti anni dopo
la morte di Lugrezia Borgia moglie del suddetto duca Alfonso I; questa
è un'insoffribil insolenza. A me non conviene dirne di più. Secondo
l'antico costume, fu nello stesso giorno eletto e proclamato duca esso
don Cesare dai magistrati di Ferrara, e nel dì 29 susseguente con gran
solennità ed universale applauso ricevette nel duomo lo scettro e la
corona ducale. Spedì tosto il novello duca il conte Girolamo Giglioli
al sommo pontefice, ed altri cavalieri alle diverse corti de' principi,
per dar loro parte dell'elezione sua. Ma appena intesasi in Roma la
morte di Alfonso, e l'esaltazione d'esso duca Cesare, che pretendendo
que' camerali devoluto il ducato di Ferrara _ob lineam finitam, seu
ob alias causas_, papa _Clemente VIII_ pubblicò un terribil monitorio
contra d'esso don Cesare, assegnandogli il termine di soli quindici
giorni a dedurre le sue ragioni in Roma. Arrivato colà il Giglioli,
per quanto supplicasse per ottener proroghe, per impetrar arbitri, e
perchè in amichevol congresso si conoscesse la giustizia, stante il
pretendersi dal duca Cesare di essere chiamato al dominio di Ferrara
dalle bolle di papa Alessandro VI, quand'anche suo padre fosse stato
illegittimo; ma molto più competere a lui questo diritto, da che
costava essere il suo genitore stato legittimato per susseguente
matrimonio da Alfonso I duca con Laura Eustochia di lui madre, e si
trattava non di feudo proprio, ma di un vicariato perpetuo: furono
gittate le preghiere al vento. Sempre insistè il papa che don Cesare
rilasciasse il possesso di Ferrara, e poi adducesse quante ragioni
volesse e sapesse, che sarebbono ascoltate. Troppa ripugnanza sentiva
il duca Cesare a questo partito, rappresentandogli il suo consiglio che
in materia spezialmente di Stati il possesso in mano dei più forti si
può chiamare un _requiem_ alle ragioni e al petitorio.

Fu anche consigliato il duca Cesare da Roma stessa di non sottoporsi
a giudizio formale del tribunale romano, perchè le ragioni sue in
quel bollore non sarebbono considerate, e ne uscirebbe sentenza a lui
pregiudiziale, quasichè con giusto esame si fosse conosciuto aver
egli torto. Scrive nondimeno Andrea Morosino, che il pontefice si
era indotto a far esaminar le ragioni dell'Estense amichevolmente,
con deputar anche per questo quattro cardinali; ma che il cardinale
Alessandrino (chiamato dipoi da lì a tre mesi all'altra vita) si scaldò
sì forte contra di questo, che pur era atto di giustizia, che il fece
desistere, e lo spinse a precipitar la sentenza. Avea intanto esso
pontefice ordinata in fretta la leva di circa venticinque mila fanti e
di qualche migliaio di cavalli, mettendoli tosto in marcia alla volta
di Ferrara, per precludere ogni adito al duca Cesare di muovere in
aiuto suo alcuna delle potenze cristiane, e di accrescere con truppe
forestiere le proprie. Avea in oltre richiamato dall'Ungheria il
nipote Gian-Francesco con tutte le sue truppe, premendogli più questo
affare che la guerra co' Turchi. Furono anche spinti emissarii in
Ferrara, che con ingorde promesse ispirassero a quel popolo, sì fedele
in tutti i tempi alla casa di Este, la ribellione al nuovo principe
loro. Quindi nel dì 23 di dicembre venne fulminata in Roma un'orrida
bolla o sentenza contra di esso duca Cesare, e di chiunque a lui
porgesse aiuto, specificando anche l'imperadore, ed ogni re e principe
cristiano. Non avea già lasciato il duca di far quell'armamento che
competeva alle sue poche forze, per opporsi in qualche maniera al
torrente dell'armi, che sempre più se gli appressava. Ma in fine non
sussisteva che il duca Alfonso gli avesse lasciati que' tesori che la
fama decantava, e n'era ben consapevole la corte di Roma; e dall'altro
canto per la riverenza al pontefice niuno de' principi di questi tempi
osò di alzare un dito in favore di lui, contentandosi eglino solamente
di adoperare inefficaci esortazioni e preghiere al papa, affinchè
senza impegno d'armi si esaminasse quella controversia. Ma quello che
maggiormente atterrì l'Estense, principe allevato solo nella pietà
e nell'arti di pace, fu essergli stato rappresentato (se con vero o
falso fondamento nol so) che non era sicura la di lui vita in Ferrara,
per le trame che si andava ordendo contra di lui. Il perchè, essendo
oramai giunto a Faenza il _cardinal Pietro Aldobrandino_ nipote del
papa con titolo di legato e generale dell'armata pontificia, la qual
già s'era raunata in quelle parti, il duca Cesare cominciò ad inclinare
alla concordia: e tanto più perchè venivano anche minacciati gli
Stati imperiali della casa d'Este, e s'era trovato Marco Pio signore
di Sassuolo e di molti altri feudi nel Modenese, che, dimentico del
suo dovere come vassallo, teneva mano ad un tradimento. Lasciossi
pertanto esso duca indurre a scegliere per paciera _donna Lugrezia
d'Este_ duchessa d'Urbino, ancorchè sapesse che quella principessa
non avesse buon cuore per lui a cagion di disgusti passati fra don
Alfonso suo padre e lei. Portossi dunque a Faenza la duchessa per
trattare d'accordo nel dì 28 di dicembre, dove fu accolta dal cardinal
legato con tutta gioia e con ogni dimostrazion di onore. La istruzione
sua consisteva in dover procurare che si mettesse Ferrara in mano
di qualche principe confidente, sino a ragion conosciuta. Come poi
passasse questa faccenda ne è riserbata all'anno seguente la notizia.




    Anno di CRISTO MDXCVIII. Indizione XI.

    CLEMENTE VIII papa 7.
    RODOLFO II imperadore 23.


Ita _Lugrezia d'Este duchessa_ d'Urbino a Faenza, trovò nel _cardinale
legato Aldobrandino_ chi potea e volea dar la legge, e stette
sempre saldo in esigere il _possesso_ di Ferrara in mano del papa,
pronto nel resto a compartir grazie e favori. Convenne accomodarsi
alla forza, che avrebbe potuto ottener ciò che si fosse negato
coll'ostinazione. Seguì dunque la concordia nel dì 13 di gennaio,
consistente in quindici articoli, ne' quali il punto principale fu,
che don Cesare _rilasciasse il possesso del ducato di Ferrara con
tutte le sue pertinenze, e il possesso di Cento e della Pieve, e dei
luoghi di Romagna_; e che tutti gli _allodiali_ di qualsivoglia sorte
lasciati dal duca Alfonso restassero ad esso don Cesare con tutti i
privilegii, immunità e libertà che godeva esso duca. Sicchè restarono
in questo naufragio agli Estensi almen salve le ragioni loro sopra
il ducato di Ferrara, le quali esposte in varii manifesti o libri, e
massimamente nella parte seconda delle Antichità Estensi, furono ben
dipoi promosse nell'anno 1643 da Francesco I duca di Modena, od anche
si ventilarono in Roma, nel 1710, fra i ministri della _santa Sede_
e quei dell'_imperador Giuseppe_, e di _Rinaldo duca di Modena_; ma
con restar tuttavia pendente la lite, e senza che cessi la speranza,
che quando Iddio preservi l'antichissima e nobilissima casa d'Este
da quelle cattive influenze a cui sono state sottoposte tante altre
di principi, e specialmente in Italia, abbia da venire un pontefice
superiore ad ogni basso affetto che faccia più giustizia agli Estensi;
giacchè in fine da quell'acquisto poca utilità è provenuta alla camera
apostolica, ed ha solamente servito a cagionare in certa maniera la
rovina di Ferrara. Questi moderati riflessi non si poterono ottener
nè sperare dalla camera apostolica ai tempi del duca Cesare, dacchè
si vide che essi camerali presero anche con gente armata il possesso
della città di Comacchio, che pur non era dipendenza di Ferrara, e che
gli Estensi godevano in vigor d'investiture imperiali fin dall'anno
1354, continuate poi sino al dì d'oggi: del che fece gravi richiami,
ma indarno, il regnante _Augusto Rodolfo_. Presero ancora la città
ossia terra d'Argenta, che pur dovea ricader alla chiesa di Ravenna, e
Cento e la Pieve, che aveano da tornare alla chiesa di Bologna. Anzi
giunsero essi camerali fino ad intimar monitorii alla repubblica di
Venezia, pretendendo da essa anche il Polesine di Rovigo. Abbandonata
dunque Ferrara, don Cesare contento da lì innanzi del titolo di duca di
Modena, Reggio, ec., colla duchessa _Virginia de Medici_ sua moglie,
figlia di _Cosimo I_ gran duca di Toscana, e co' figli, si ritirò
a Modena, città, che per la residenza della corte profittò delle
disavventure del principe suo. Entrò nel dì seguente il cardinale
Aldobrandino con gran pompa in Ferrara, in cui poscia per benemerito
di sì felice impresa fu dichiarato legato. In Roma si fecero di grandi
feste per questo; e il _pontefice Clemente_, voglioso di vedere co'
proprii occhi il fatto acquisto, cominciò a prepararsi per venire a
Ferrara: risoluzione poco appresso eseguita.

Nel dì 12 d'aprile si mosse da Roma esso papa, accolto con sommo
onore per dovunque passò, e massimamente dal duca d'Urbino, e in
Rimini si portò a baciargli i piedi Cesare duca di Modena con _don
Alessandro_ suo fratello, a cui fu poscia conferita la sacra porpora
nella promozione d'insigni personaggi fatta da esso pontefice a dì 3
di marzo del seguente anno e non già del presente, come per errore
di stampa si legge presso l'Oldoino. Solennissima fu l'entrata del
santo padre in Ferrara, nel dì 8 di maggio, per la magnificenza
della sua corte e degli addobbi fatti da quel popolo; ma che nella
notte del dì seguente restò funestata dall'incendio della torre
Marchesana, cagionato da una girandola, che costò la vita a molti
Ferraresi accorsi per estinguerlo. Portaronsi colà per tributare i
loro ossequii al pontefice _Vincenzo duca_ di Mantova e _Ranuccio_
duca di Parma, e fu ammirata la grandiosità del loro accompagnamento,
e spezialmente quello dell'ultimo. Dopo di che si applicò Clemente
a regolare il governo di quella città. Quivi si fermò alcuni mesi,
probabilmente per avere il contento di accogliere l'_arciduchessa
Margherita_ di Austria figlia dell'_arciduca Carlo_, che veniva di
Germania accompagnata dall'_arciduchessa_ sua madre con corteggio di
circa sette mila persone. Essendo ella destinata in moglie a _Filippo
III_, poco prima, per la morte di _Filippo II_ suo padre, divenuto
monarca delle Spagne, era già seguito concerto che il matrimonio si
facesse alla presenza del medesimo santo padre. In così illustre
brigata si trovava anche l'_arciduca Alberto_, da noi veduto poco
fa governator della Fiandra, il quale, avendo già deposta la porpora
cardinalizia, dovea sposare l'_infanta Isabella_ figlia del suddetto re
Filippo II colla dote della Fiandra ossia dei Paesi Bassi. I mandati
per l'esecuzion di questi matrimonii erano portati dal duca di Sessa
ambasciatore del re Cattolico. Pertanto nel dì 13 di novembre con
incontro sommamente magnifico entrarono questi principi in Ferrara,
e per le strade superbamente ornate giunsero a' piedi del pontefice,
che assiso sul trono li aspettava nella gran sala del castello. Poscia
nel dì 15 d'esso mese si fece dalla santità sua la solenne funzione
dei due matrimonii. Nel dì 18 seguì la partenza della regina e di
quella gran comitiva, che tutta passò a Mantova, dove da quel duca
furono loro dati sì sontuosi divertimenti che riempierono di maraviglia
lo sterminato concorso degli spettatori. In Milano ad inchinar essa
regina comparve _Carlo Emmanuele duca_ di Savoia. Perchè era passata la
stagione propria a far viaggio per mare, convenne che questi principi
si fermassero in Milano sino al febbraio dell'anno seguente.

Anche il pontefice Clemente, dopo aver lasciato ordine che si
fabbricasse una cittadella in Ferrara, a cui si diede principio
nell'anno seguente collo sterminio di migliaia di case, chiese e
palazzi, e con incredibili lamenti di quel popolo, nel dì 26 di
novembre s'inviò alla volta di Roma, dove pervenuto nel dì 20 di
dicembre, per mezzo i sonori viva, apparati ed archi trionfali, e fra
l'indicibil festa del popolo romano, andò a prendere riposo. Ma tre
giorni appresso eccoti convertirsi tanta allegrezza in un comune dolore
per una cotanto fiera ed orribil inondazione del Tevere, simile a cui
non v'era memoria che fosse succeduta in addietro, avendo superata
quella che nell'anno 1530 accadde sotto Clemente VII: flagelli per
altro simili, perchè succeduti il primo dappoichè Clemente VII era
tutto gioioso per aver sottomessa Firenze alla sua casa; e il secondo
dopo tanto giubilo di Clemente VIII per aver tolta Ferrara agli
Estensi. Spettacolo al maggior segno lagrimevole fu il diroccamento di
tante case per la gran furia dell'onde, con avervi perduta la vita più
di mille e cinquecento persone. Non si potè raccogliere il numero de'
tanti cavalli o muli che restarono affogati nella città, e dei bestiami
che perirono nella campagna, essendosi steso l'orgoglioso fiume
per più miglia ne' contorni. Infiniti mobili, viveri e merci, colti
ne' bassi piani delle case, fondachi e botteghe, o furono condotti
via, o si guastarono. Tutto era lutto e tutto pianto e spavento. Il
_pontefice Clemente_, che, per attestato del Vettorelli nella di lui
Vita, riconobbe in questo flagello l'ira di Dio irritata pei peccati
d'allora, non mancò a dovere alcuno di buon padre per soccorrere in sì
terribil calamità il suo popolo, e d'impiegar grandi somme di danaro in
limosine, e in provveder anche dipoi per molto tempo di pane i poveri
rimasti privi di ogni sostanza.

Fra le altre allegrezze che provò in quest'anno esso pontefice,
singolare certamente fu quella dell'avviso recatogli in Ferrara della
pace conchiusa fra i re di Francia e di Spagna nel dì 2 di maggio del
presente anno in Vervino, giacchè le di lui premure e i ministri suoi
cotanto aveano contribuito a questo gran bene della cristianità. Vi
si adoperarono infatti con tutto vigore il _cardinale Alessandro de
Medici_ legato apostolico, e frate Bonaventura Calatagirone generale
dei francescani, uomo manieroso, anch'esso a questo fine inviato
in Francia dal papa. Quantunque ogni dì andassero di bene in meglio
gl'interessi del _re Arrigo IV_, ed egli ricuperasse in quest'anno
quasi tutta la Bretagna, con accettar la sommessione del _duca di
Mercurio_, tuttavia, trovando egli oramai esausto il regno per le
tante passate guerre, e sè stesso bisognoso di prendere fiato, si
fece conoscere inclinato alla pace, purchè dagli Spagnuoli venisse a
lui restituito qualsivoglia luogo da essi occupato in Francia. Molto
più v'era portato il _re Filippo II_, perchè non può dirsi in che
miserabile stato fosse ridotta la Spagna, poco per altro feconda di
gente, per le tante leve di milizie ivi fatte a fin di sostenere le
sì lunghe guerre co gl'Inglesi, Olandesi e Franzesi, oltre al dover
provvedere di tante soldatesche le sue flotte per difenderle da'
corsari inglesi, ed oltre a quei tanti Spagnuoli che passavano a cercar
loro fortuna alle Indie Occidentali. Queste si sa, che se arricchivano
la Spagna co' lor tesori, l'impoverivano poi di abitatori, e quegli
stessi tesori andavano a perdersi fuori del regno nelle guerre lontane.
In questi tempi ancora la carestia e la peste non poco infestavano
varie provincie d'esso regno. Quel che è più, giunto il re all'età
di sessantun anni, cominciò a declinare il vigor del suo corpo, con
ricordargli vivamente ciò che tutti dobbiamo alla mortalità. Però fu
stabilita la pace, tenuta nondimeno per poco onorevole al re Cattolico,
i cui capitoli si leggono in varii libri e nelle raccolte dei trattati
pubblici. Non si può esprimere il giubilo che per questo felice accordo
si sparse per tutti i regni e principati cattolici. Il solo duca di
Savoia Cario Emmanuele quegli fu che n'ebbe a sospirare, avendo egli
provata quella disavventura a cui sovente sono esposti i principi
minori che si collegano coi maggiori, cioè di restar eglino, se non
anche sacrificati, almeno con un pugno di mosche ne' trattati di pace.
Fu ben egli compreso in quella pace, ma l'articolo del marchesato di
Saluzzo, che tanto a lui premeva, restò indeciso, con esserne stata
rimessa al papa come arbitro la decisione: il che tutti i saggi
politici ben riconobbero essere un fermento di nuova guerra. Pure
non potè esentarsi il duca dal sottoscrivere la pace tal quale era,
sperando che i suoi maneggi e la prudenza del pontefice troverebbono
proporzionati rimedii a questa piaga rimasta aperta. Trovavansi intanto
i suoi Stati di là e di qua dai monti afflitti dalla peste.

Andarono dipoi crescendo gl'incomodi della sanità del re Cattolico,
per cagion de' quali avea già rinunziato il governo degli Stati al
principe _don Filippo_ suo figlio. Si aggiunse anche una lenta febbre,
di modo che scorgendo appressarsi il fine de' suoi giorni, si fece
portare all'Escuriale, mirabil palazzo, monistero e chiesa, ch'egli
con ispesa almeno di due milioni d'oro avea fabbricato. Giunto colà nel
dì 2 di luglio, fu preso da una schifosa e penosa malattia, essendosi
inverminite le sue ulcere, ma ch'egli con eroica imperturbabilità
sofferì fino all'ultimo fiato. Ora, dopo aver lasciati nobilissimi
avvertimenti al figlio, e passati que' giorni di tribulazione in
continui esercizii di pietà, spirò finalmente l'anima nel dì 15 di
settembre. La gloriosa memoria di questo monarca, il quale per l'union
del Portogallo, fu allora considerato il maggiore o certamente uno
de' maggiori dell'universo, tanta era l'estensione de' suoi dominii
in tutte le quattro parti della terra, non ha bisogno che io mi fermi
a rammentare il suo impareggiabil senno, la somma sua religione, la
fermezza dell'animo, e tante altre sue lodevoli doti e virtù che in
lui si univano, perchè negli elogi suoi si sono impiegate le penne
di tutti gli scrittori cattolici. A lui succedette _Filippo III_ suo
figlio, principe inferiore di mente al padre, ma da preferirsi a lui
nell'amore della pace, cioè di un gran bene de' poveri popoli, siccome
all'incontro male grande suol essere la guerra desolatrice de' proprii
e degli altrui paesi. Considerabil fu nel presente anno in Ungheria il
riacquisto fatto dall'armi imperiali nel dì 29 di marzo dell'importante
fortezza di Giavarino. Perchè i Turchi credeano inespugnabil quella
piazza, non si metteano gran cura in custodirla. Informato della lor
trascuratezza Adolfo barone di Swarzemberg, luogotenente in Ungheria
dell'_arciduca Massimiliano_, con quattro mila soldati comparve colà
di buon mattino, e con tal felicità condusse l'affare che sorprese la
porta ed entrò. Gran conflitto seguì con quel presidio, che costò la
vita a circa mille e settecento Musulmani e a cinquecento cristiani,
restando in fine i cesarei padroni della terra e del castello. Dopo sì
rilevante acquisto s'impadronirono essi anche di San Martino, Tatta,
Vesprino e di altri luoghi. Poscia nel dì 9 di ottobre presero per
assalto la città bassa di Buda, ma senza poter forzare il castello; per
la cui resistenza, e per la voce di grosso esercito di Turchi ch'era in
marcia, uopo fu di abbandonare la stessa città. Restò intanto assediato
da' Turchi Varadino, ma sì ostinata fu la difesa de' cristiani, che
furono infine coloro obbligati a levare il campo. Prese in quest'anno
l'_arciduca Alberto_ il possesso della Fiandra, conceduta in dote
dal re Filippo II all'_infanta Isabella_ sua figlia; moglie di lui,
e in varii luoghi d'Italia furono celebrate solenni esequie d'esso
defunto re Filippo. Non poca apprensione diede il bassà Sinan Cicala
alla Sicilia, lasciandosi vedere con una potente flotta verso Messina;
ma andò a risolversi tutto lo spavento in aver solamente desiderato
quel famoso corsaro, di nazion Calabrese, di veder sua madre tuttavia
vivente: la qual grazia gli fu accordata dal vicerè con tutta cortesia,
ma con aver voluto per ostaggio il di lui figlio, affinchè fosse
restituita la donna.




    Anno di CRISTO MDXCIX. Indizione XII.

    CLEMENTE VIII papa 8.
    RODOLFO II imperadore 24.


Nel dì 3 di marzo il _pontefice Clemente_ fece la promozione di alcuni
cardinali, tutti personaggi di gran merito, fra i quali spezialmente
si distinsero _Roberto Bellarmino_ della compagnia di Gesù, da Monte
Pulciano, _Arnaldo d'Ossat_ Franzese, e _Silvio Antoniano_ Romano. E
perciocchè nell'anno seguente si avea da celebrare il giubileo, nel
dì 19 di maggio ne intimò a tutti i fedeli la futura solennità. Non
potè poi nella vigilia del santo Natale, per ragion della podagra,
aprire la porta santa; ma soddisfece a questa cerimonia nell'ultimo
giorno dell'anno. Dopo essersi trattenuta in Milano per tutto il
verno la nuova regina di Spagna _Margherita_ coll'_arciduchessa_ sua
madre e coll'_arciduca Alberto_, per aspettar tempo propizio alla
navigazione, finalmente nel febbraio s'inviò alla volta di Genova.
Sommamente magnifici e riguardevoli furono gli apparati coi quali fu
ivi accolta da quella repubblica. Quarantadue galee, comandate dal
_principe Doria_, erano pronte per condurre in Ispagna la maestà sua
con tutta la sua gran corte. Essendone seguito l'imbarco nel dì 18
d'esso mese, arrivò poi, benchè non senza grave contrarietà di venti,
ai lidi di Valenza, nella qual città s'era portato il _re Filippo
III_ suo consorte. Seguì nel dì 18 di aprile la solenne entrata d'essa
regina in quella città colla magnificenza convenevole a que' monarchi.
Finite le feste, l'arciduca Alberto e l'_infanta Isabella_ sua moglie
e l'arciduchessa nel dì 7 di giugno si rimbarcarono, e pervennero nel
dì 18 a Genova. Indi passarono a Milano, dove con sontuosità di nuove
feste fu solennizzato il loro arrivo. Ad onorar questi principi colà
comparvero gli ambasciatori de' principi d'Italia, e papa Clemente vi
spedì con titolo di legato il _cardinale Francesco di Dietrichsteim_.
Doveva egli, secondo le istruzioni romane, essere ricevuto sotto il
baldacchino nell'entrare in Milano; ma vi si trovarono delle difficoltà
che non si poterono superare, essendochè il contestabile governatore di
quello Stato avea ricevuto ordine dal re di non compartire un sì fatto
onore all'arciduca Alberto; e dovendo esso cardinale essere incontrato
da esso arciduca, questi perciò sarebbe restato fuori del baldacchino;
oltre all'allegarsi ancora che negli Stati di Spagna al solo re e alla
regina era riserbata cotale onorificenza. Il cardinale, giacchè era
imminente la partenza di quei principi, non volle per questo desistere
dalla sua funzione: del che poi la corte di Roma mostrò non lieve
disgusto di lui.

Arrivò dopo molto tempo in Fiandra, esso arciduca coll'infanta,
ricevuto con giubilo universale da que' popoli lieti di aver ora
principe proprio e presente con isperanza che dopo gl'infiniti
passati travagli avessero una volta a migliorare i loro interessi.
Gareggiarono insieme quelle città nella magnificenza delle feste pel
suo ricevimento. L'_arciduca Andrea cardinale_, rinunziato il governo
di essa Fiandra, se ne andò in pellegrinaggio, e nell'anno seguente
in Roma terminò i suoi giorni. Ora il novello principe della Fiandra
Alberto non perdè tempo a troncare il corso ad una guerra mossa da
alcuni principi della Germania per cagion degli Spagnuoli che aveano
non solamente preso quartiere d'inverno nel paese di Cleves, ma ancora
occupati alquanti luoghi di quella contrada. Sicchè altri nemici non
ebbe egli da lì innanzi che gli Olandesi. In Ungheria continuò la
guerra coi Turchi, e ne riportarono molti vantaggi l'armi cristiane.
Diedero gli Ungheri una rotta ad un bassà che con tre mila de' suoi
andava a rinforzare il presidio di Buda, riportandone grosso bottino,
danari, gioie e cavalli. Tentò anche il conte di Swarzembergh la
stessa città di Buda. Essendogli convenuto ritirarsi, il bassà di
quella città uscì fuori per andare incontro ad un gran convoglio di
munizioni da bocca e da guerra che veniva a trovarlo; ma caduto in
una imboscata d'Aiduchi, restò prigione, e sconfitta la sua truppa,
siccome ancor quella del bassà di Bossina, accorsa in aiuto dell'altra.
Riuscì parimente al conte suddetto d'impadronirsi della città di Alba
Regale; ma ritrovata troppa resistenza nella guernigion del castello,
diede il sacco ad essa città, e poi la consegnò alle fiamme. Di maggior
conseguenza fu un altro fatto. S'intese che un grosso numero di barche
turchesche, cariche di vettovaglie, artiglierie e munizioni da guerra,
era pel Danubio indirizzato alla armata d'Ibraim bassà. Circa mille
e secento imperiali, spediti all'improvviso, trovarono quella flotta
al lido; e dopo aver tagliata a pezzi la maggior parte della scorta,
tal bottino ne riportarono, che la fama, verisimilmente poco in ciò
veritiera, lo fece ascendere ad un milione di ducati d'oro. Affondata
parte di quelle barche, tutti allegri se ne tornarono i cristiani al
loro campo, con aver anche dipoi data una percossa ai nemici sotto di
Agria: azioni tutte che sconcertarono affatto ogni disegno de' Turchi
nell'anno presente. Non provarono già egual felicità cinque galee
del gran duca di Toscana, le quali, comandate da Virginio Orsino,
corseggiavano nei mari di levante. Arrivate queste una notte all'isola
di Chio o Scio, sbarcarono trecento uomini, i quali valorosamente
assalirono quella città. Tal fu lo spavento degli abitanti, che, tutto
abbandonato, si rifugiarono al monte, sull'opinione che un nuvolo di
cristiani fosse venuto a visitarli. Ma, fatto giorno scorgendo che
si trattava di sole poche galee, con gran furia scesero contra gli
occupatori della città, de' quali, perchè a cagion del mare burrascoso
stentarono a rimbarcarsi, tra uccisi e prigioni ve ne restarono più di
cento col loro colonnello.

Grande strepito fece nell'anno presente in Roma e per tutta l'Italia
un raro caso di ribalderia e insieme di giustizia. Abbondava Francesco
Cenci nobile romano di ricchezze, perchè avea ereditato dal padre
ottanta mila scudi di rendita annuale; ma più abbondava d'iniquità.
Il minor vizio suo era quello di ogni più sozza e nefanda libidine;
il maggiore quello di essere privo affatto di religione. Dal primo suo
matrimonio ricavò cinque figli maschi e due femmine; niuno dal secondo.
L'inumanità da lui usata coi primi fu indicibile; non men bestiale
trattamento ne provarono le figlie. Avendo la maggiore di esse fatto
ricorso con memoriale al papa, si levò d'impaccio, perchè fu forzato
il padre a maritarla. Restò Beatrice la minore in casa, e fatta grande
e bella, soggiacque alle disordinate voglie di chi l'avea procreata,
giacchè le fece egli credere non peccaminoso un atto di tanta iniquità.
Non si vergognava il perverso uomo di abusarsi della figlia sugli
occhi della stessa sua moglie, matrigna di lei. Dacchè la fanciulla,
avvertita della brutalità del padre, cominciò a ripugnare, si passò
ad esigere colle battiture ciò che cogli inganni sulle prime si era
ottenuto. A sì miserabil vita dunque non potendo reggere la figlia,
dappoichè ebbe significato ai parenti i mali trattamenti del padre,
senza ricavarne profitto, animata dallo esempio della sorella, mandò
un ben composto memoriale al papa a nome ancor della matrigna. Fosse
questo o non fosse presentato, certo è che non ebbe effetto, e nè pur
fu ritrovato nella segreteria allorchè venne il bisogno. Intanto, ciò
penetrato dal padre, cagion fu che si aumentasse la sua crudeltà contro
la moglie e la figlia, sino a ritenerle chiuse in alcune camere sotto
chiave. Portate allora queste dalla disperazione, congiurarono la morte
di lui. Non riuscì difficile ad esse il trarre nel medesimo sentimento
Giacomo il maggiore de' figli, che avea già moglie e figliuoli, perchè
anche egli troppo si trovava tiranneggiato dal padre. Pertanto fu da
due sicarii nella propria casa l'addormentato vecchio ucciso una notte,
e congegnato sì fattamente il di lui cadavero in un ortaglio, che
parve accidentale la di lui caduta e morte. Ma non permise Iddio che si
vantasse di tanta felicità l'enorme delitto del parricidio. Scoperti e
presi i rei, cederono alla forza dei tormenti; ed avendo il pontefice
Clemente letto tutto il processo, tosto comandò che fossero strascinati
a coda di cavallo. E perciocchè si mossero i principali avvocati di
Roma in difesa dei rei, il papa alto alla mano negò loro di ascoltarli.
Riuscì nulladimeno al celebre Farinaccio d'ottenere udienza, e in
un colloquio di quattro ore tanto seppe dire delle scelleraggini
dell'ucciso, e degl'insoffribili torti fatti ai figliuoli, non per
levare la colpa loro, ma per isminuire la pena, che il santo padre si
calmò non poco, e fermò il corso della giustizia. Già si sperava che
fosse almeno in salvo la vita dei delinquenti, quando succedette in
altra casa nobile un matricidio, per cui esacerbato il papa, ordinò
che quanto prima si eseguisse la sentenza di morte contra di loro.
Nel dì 11 di settembre del presente anno nella piazza di Ponte sopra
eminente palco furono condotte le due donne con Giacomo e Bernardo
fratelli. All'ultimo di essi, perchè di età di quindici anni, e perchè
dichiarato non complice dal fratello prima di morire, fu salvata la
vita, e restituita dipoi la libertà. Ebbero le donne reciso il capo;
Giacomo a colpi di mazza restò conquiso. Tal compatimento svegliò in
cuore di tutti gli astanti questo sì tragico spettacolo col riandare
l'iniquità del padre, cagione di tanto disordine, e massimamente in
considerare l'età, la bellezza e lo straordinario coraggio della
giovinetta Beatrice, allorchè salì sul palco e si accomodò alla
mannaia, che più e più persone caddero tramortite. Altre non poche
rimasero per l'immensa folla del popolo soffocate, o stritolate o
malconce dalle indiscrete carrozze. Corse la relazione di quest'orrido
avvenimento per tutta l'Italia, e fu accolta con differenti giudizii.
Ne lasciò anche il Farinaccio autentica memoria nella qu. CXX, n. 172,
_de homicidio_, e nel lib. I, cons. LXVI dove scrive, che se si fosse
potuto provare la violenza inferita da Francesco alla figlia, questa
non si potea condannare alla morte, perchè cessa di essere padre chi si
lascia trasportare a tanta brutalità. Ma come poter concludentemente
provare atti tali, mancanti ordinariamente affatto di testimonii?
Confessa nondimeno il Farinaccio che comunemente si tenea per verissima
quell'infame azione del padre. E se fosse stata fatta giustizia di lui,
allorchè per tre volte fu messo in prigione a cagion del vizio nefando,
per cui si compose in ducento mila scudi, non sarebbero incorsi in così
lagrimevol disavventura i figli suoi.




    Anno di CRISTO MDC. Indizione XIII.

    CLEMENTE VIII papa 9.
    RODOLFO II imperadore 25.


Celebrossi nel presente anno in Roma il giubileo, per cui la
provvidenza di _papa Clemente_ avea fatto ogni convenevole preparamento
di vettovaglia e di alberghi, affinchè nulla mancasse ai pellegrini
divoti, che ben si prevedeva avere da essere smisurata la copia
d'essi. Tale infatti si provò, essendosi fatto il conto che presso a
poco tre milioni di persone forestiere in tutto l'anno si portarono
a Roma a partecipar il perdono e le consuete indulgenze dell'anno
santo. Nel giorno di Pasqua si calcolò che si trovassero in quella
gran città presso a ducento mila cristiani stranieri di varie nazioni.
Ma laddove ne' primi tempi che fu istituita questa divozione, Roma
senza molto scomodo raccoglieva le limosine de' tanti cristiani che
concorrevano, e faceva gran guadagno delle sue derrate: in questi tempi
la carità del romano pontefice, dei cardinali e di tutto il popolo
romano mirabilmente sfavillò per le laute limosine fatte agli stessi
pellegrini, e per l'ospitalità e carità loro usata. Imperciocchè il
papa, preparato un palazzo in Borgo, quivi diede alloggio e vitto per
dieci giorni a qualsivoglia vescovo, prelato, sacerdote e cherico che
volle quivi albergare; e lo stesso santo padre sovente si portava a
visitarli, a lavar loro i piedi, e a servirli alla tavola. Oltre a
ciò, dispensò egli in altre limosine da trecento mila scudi, e fu
in continuo moto per esercitar gli atti della sua carità e pietà
a consolazione di tanti divoti cristiani. Maravigliose cose fece
l'arciconfraternita della Santissima Trinità, istituita appunto
per le opere di carità cristiana, perchè nel corso di quest'anno
diede ricetto e vitto per tre giorni a circa ducentocinquanta mila
pellegrini, e in oltre a ducento quarantotto compagnie forestiere,
ascendenti a cinquanta quattro mila persone. A servire con umiltà e
carità sì esorbitante copia di gente straniera non mancò mai tutta
la nobiltà romana, sì ecclesiastici che secolari: il che cagionava
non meno stupore che tenera edificazione a tante nazioni cristiane
colà concorse. A proporzione poi delle lor forze altrettanto fecero
l'altre arciconfraternite di Roma. In somma tali e tante furono le
opere di misericordia e pietà esercitate in sì pia occasione dal papa
e da' Romani; tale l'affluenza e il buon governo dei pellegrini, fra'
quali si contarono anche dei principi e gran signori incogniti, come
il _duca di Baviera_ e il _cardinale Andrea di Austria_, oltre ai
_duchi di Parma_ e di _Bar_, che un simile giubileo da gran tempo non
s'era veduto, e mai più non si vide dipoi. Vi concorsero ancora per
curiosità sconosciuti molti eretici, i quali, pieni di ammirazione per
sì grande apparato di cristiana pietà, e massimamente allo osservare
tanta esemplarità del papa e dei sacri ministri, o abbracciarono la
fede cattolica, o giunti a' lor paesi distrussero le calunnie solite a
spacciarsi dai protestanti contro la santa Sede e contro la religion
cattolica. Nè si dee tacere che avendo le acque, che scendono dalle
colline di Rieti nel lago Velino, ossia nella fossa Curiana, la
proprietà di pietrificare il fango ed altre materie, si era venuta
stringendo in tal maniera quella fossa, che restavano inondate le
fertili campagne all'intorno. Papa Clemente vi applicò il rimedio con
far di nuovo maggiormente slargar essa fossa, e fabbricarvi anche un
ponte: spesa che ascese a settantacinque mila scudi. Nel presente anno
terminato fu quel lavoro, come apparisce da una sua medaglia.

Da _Margherita di Valois regina_ sua moglie non avea, nè sperava più
successione _Arrigo IV re_ di Francia. Perciò si cercarono ragioni,
e si trovarono nel precedente anno per disciogliere il loro sacro
legume, consentendovi la stessa regina, che confessava d'averlo
contratto per forza. Portata la controversia davanti al papa, dopo
un serio esame restò dichiarato nullo esso matrimonio. Tutta questa
festa era principalmente fatta dal re per desiderio e con disegno
di sposare in appresso Gabriella d'Etrè cotanto favorita da esso
Arrigo, principe incredibilmente perduto negli amori delle donne,
che dal volgo veniva creduto ammaliato da essa. Gli avea la medesima
già partoriti due figli, Cesare ed Alessandro, che il re si figurava
di poter legittimare, benchè spurii, col susseguente matrimonio. Ma
le umane vicende vi provvidero, perchè Gabriella vicina al parto nel
dì 10 di aprile dell'anno antecedente presa da una fiera apoplessia
terminò i suoi giorni con infinito dispiacere del re, e forse non
senza dicerie del popolo. Si rivolse pertanto Arrigo a cercare una
più convenevol moglie, e _Ferdinando gran duca_ di Toscana seppe
prevalersi della congiuntura per promuovere a quelle nozze regali
_Maria de Medici_, figlia del già _gran duca Francesco_ suo fratello.
Condotto a fine questo trattato, nel dì 5 di ottobre fu sposata in
Firenze questa principessa a nome del re dal signor di Bellegarde suo
ambasciatore, eseguendo le funzioni della chiesa il _cardinal Pietro
Aldobrandino_ nipote del papa, colà spedito apposta con titolo di
legato. In magnifici sollazzi si spesero poi i seguenti giorni, finchè
nel dì 13 d'esso mese la regina accompagnata da _Cristina di Lorena
gran duchessa_ sua zia, da _Leonora duchessa_ di Mantova, sua sorella
maggiore, da _Virginio Orsino duca_ di Bracciano, e da una fioritissima
corte, andò ad imbarcarsi a Livorno nelle galee del papa, di Toscana e
di Malta. Approdò essa a Marsilia nel dì 3 di novembre, e passata dipoi
a Lione quivi aspettò il re, affaccendato nella guerra col duca di
Savoia. Giunto egli alla stessa città nel dì 9, la regina ben istruita
dal saggio suo zio gran duca, se gl'inginocchiò davanti. La sollevò il
re con abbracciarla e baciarla; e perciocchè il cardinale Aldobrandino,
a cagion della guerra suddetta, era ito a Sciambery, fu chiamato colà,
ed assistè alla solennità di quelle nozze che furono benedette da Dio,
con aver la regina da lì a dieci mesi partorito al re un delfino, che
fu poi _Lodovico XIII re_ di Francia.

Abbiano detto insorta guerra fra esso _re Arrigo_ e _Carlo Emmanuele_
duca di Savoia. Era stata rimessa nel pontefice la decisione della
controversia sopra il marchesato di Saluzzo, che già vedemmo occupato
dal duca, ma preteso dal re come dipendenza del delfinato. Spediti
nell'anno precedente i ministri del re e del duca a Roma, sfoderò
ciascuna delle parti le ragioni, credendo, giusta il solito, migliori
le sue. Ed era veramente imbrogliato l'affare per varii atti dei
passati marchesi in favore ora della Savoia ed ora della Francia.
Fu proposto dal papa che si depositasse in sua mano quel marchesato;
dopo di che egli giudicherebbe. Perchè spedito al re questo progetto
fu accettato, il duca s'insospettì di essere preso in mezzo; e perchè
lasciò traspirar questo suo sospetto, il pontefice, non sofferendo
che fosse messa in dubbio la sua onoratezza, rinunziò al compromesso.
Pensava il duca di poter egli riuscir meglio in questo affare,
trattandone a dirittura col medesimo re, giacchè niun principe viveva
allora che si potesse uguagliare nella perspicacia dell'ingegno e nella
vivacità dello spirito a Carlo Emmanuele, siccome confessò chiunque il
conobbe e praticò. Sul fine dunque dell'anno antecedente passò egli
in persona a Parigi con accompagnamento nobilissimo; e quantunque
il re avesse ordinato che gli fosse compartito ogni possibil onore,
pure egli, superiore alle formalità, lasciati indietro i suoi, quasi
solo e di notte a cavallo per le poste arrivò a trovare il re, da cui
fu ricevuto con ogni sorta di stima. Sì da lui col re, come da' suoi
ministri coi deputati del re, lungamente si trattò; ma con trovarsi
inespugnabile il re, pretendente prima la purgazion dello spoglio, e
che poi si conoscerebbono le ragioni. Tuttavia coll'interposizione
del Calatagirona ministro del papa già dichiarato patriarca di
Costantinopoli, si ottenne che il re accetterebbe una compensazion di
Stati in vece di Saluzzo, cioè il principato chiamato di Bressa con
altri luoghi, fra' quali Pinerolo. Fu dato al duca il tempo di tre mesi
a risolvere.

Pretendono alcuni storici che il duca di Savoia in quella occasione
proponesse al re l'acquisto del ducato di Milano (cosa da non credere
sì facilmente), e tutti poi convengono in dire ch'egli intavolò delle
trame col maresciallo di Birone contra del re. Infatti lo stesso
Guichenone, storico della real casa di Savoia, non ha avuto difficoltà
di confessarlo, stante l'aver il duca trovato in quel maresciallo
un uomo superbo, che sparlava del re come di un grande ingrato ai
rilevanti servigi suoi. Il cardinal Bentivoglio, fondato in una
relazione del cardinale Aldobrandino, scrive essere andato il duca
in Francia col fine principale di secretamente ordire e conchiudere
quella congiura contra del re Arrigo. Tornato egli a' suoi Stati,
dopo aver lasciato nel re e in tutta la corte di Francia un gran
concetto del suo mirabil talento, della sua liberalità, della sua
destrezza e affabilità, restò un pezzo irresoluto; e, o sia perchè
non sapesse accomodarsi ad alcuna delle condizioni proposte, o perchè
fosse dietro a tirare il re di Spagna e il conte di Fuentes governator
di Milano alla propria difesa, o perchè manipolasse degli imbrogli,
siccome principe di alte macchine e di vasti pensieri; lasciò spirare
il tempo dei tre mesi convenuti. Allora il re Arrigo mosse l'armi
sue sotto i marescialli di Lesdiguieres e Biron, che s'impadronirono
di Monmeliano, Sciambery e di tutta la Savoia prima che terminasse
l'anno. Intanto il pontefice, non men per proprio istinto che per le
sollecitudini dell'ambasciatore di Spagna, s'interpose per la pace, e
diede per questo pressanti ordini al cardinale Aldobrandino suo nipote,
il quale già abbiam veduto passato alla corte del re Cristianissimo.
Se ne trattò vivamente per tutto il verno; e ciò che ne avvenisse,
è riserbato all'anno seguente. Un bel servigio fece il re Arrigo
in questi tempi ai Ginevrini, per divozione probabilmente alla lor
pecunia; perchè avendo egli preso in Savoia il forte di Santa Caterina,
cioè una spina che stava negli occhi di quella città, patriarchessa
degli eretici, ordinò o permise che si demolisse: risoluzione che
sommamente alterò l'animo del legato apostolico, e poco mancò che non
andasse per terra tutto il quasi compiuto negozio della concordia.

Mi darà licenza il lettore che io vada brevemente ora accennando
gli affari della Fiandra e dell'Ungheria, perchè in fine assai
condottieri, uffiziali e milizie italiane ebbero parte anch'essi in
quelle guerre. Un bel regalo della buona fortuna parea all'_arciduca
Alberto_ l'acquisto fatto della Fiandra; ma gli restava una dura
pensione, cioè la guerra tuttavia viva cogli Olandesi, assistiti dalla
regina d'Inghilterra. Non ommise l'_imperadore Rodolfo_ di spedire
ambasciatori a fin di smorzare sì lungo incendio in quelle parti, e
seguirono eziandio molte conferenze; ma in fine le cose restarono
nel piede di prima. Trovavasi intanto l'arciduca sprovveduto di
quell'importante ingrediente, senza di cui chi vuole far guerra contra
di chi può resistere, può aspettarsi ogni sinistro evento. Per mancanza
appunto di paghe si ammutinarono in parte le milizie spagnuole, e
l'esempio loro si trasse dietro ancor quello delle italiane. Profittò
il conte Maurizio di Nassau di questo disordine, e s'impadronì di
Vacthendonch e del forte di Crevacuore, e poi di quello di Sant'Andrea.
Uscito di nuovo in campagna nel mese di giugno, inaspettatamente andò
a mettere l'assedio a Neoporto. Avendo l'arciduca trovata maniera di
ammansar gli ammutinati, si mosse per dar battaglia al Nassau, che in
questi tempi godeva, e con ragione, il concetto di essere uno dei più
prodi e sperti generali di armata. Perchè la cavalleria dei cattolici
sulle prime si disordinò e rovesciossi addosso alla fanteria, andò
sconfitto tutto l'esercito dell'arciduca, con perdita della gente più
fiorita e veterana. Vi perirono o restarono prigioni molti uffiziali
di conto, e fra gli altri e Italiani morti il cardinal Bentivoglio vi
conta un suo fratello e un nipote, giovani amendue di venti anni. Con
tutta nondimeno questa gran percossa, essendo riuscito ai cattolici
d'introdurre dipoi un soccorso di gente e di viveri in Neoporto, il
Nassau fu obbligato a ritirarsi da quello assedio. Federigo Spinola che
con quattro galee rondava per que' lidi, ed avea già recati non pochi
danni all'armata olandese, continuò ad infestar la lor gente imbarcata,
mentre si ritiravano.

In Ungheria continuò la guerra coi Turchi, e il pontefice mandò danari
in soccorso de' cristiani. Fu anche chiamato colà da Mantova don
Ferrante Gonzaga, siccome persona celebre pel suo valore e per la sua
sperienza militare, e dichiarato governatore dell'Ungheria superiore.
Perchè mille tra Valloni e Franzesi si trovavano di presidio in
Pappà, nè poteano aver le paghe, giunsero a tanta viltà e perfidia,
che venderono quel forte luogo ai Musulmani. Ciò riferito ai capitani
imperiali, volarono a cignere d'assedio quella piazza, e con sì
frequenti assalti la tempestarono, che ducento Franzesi ivi restati
presero la fuga di notte; ma scoperti, furono tutti parte uccisi e
parte fatti morire, dopo averli straziati con inuditi tormenti. Fu
assediata da' Turchi la città di Canissa, e tentò bene il _duca di
Mercurio_ generale delle armi cesaree di soccorrerla; seguì ancora
un caldo conflitto con essi; ma di più far non potè perchè poco era
ubbidito dai capitani. Nel ritirarsi da que' contorni, ebbe egli
nella retroguardia una fiera spelazzata dai Tartari, con perdita
di molta gente, cannoni e carriaggi. Perciò Canissa, dianzi creduta
fortezza inespugnabile, cadde nelle griffe degl'infedeli. Nel maggio di
quest'anno seguì l'accasamento di _Margherita Aldobrandina_ pronipote
del papa, in età di tredici anni, con _Ranuccio duca_ di Parma, venuto
per questo a Roma. Non parve ad alcuni sì riguardevole alleanza assai
conforme alla moderazione fin qui mostrata dal pontefice verso de'
suoi, nè al decoro della casa Farnese. Certamente non riuscì felice,
perchè non avendone ricavati que' vantaggi che sperava, ne seguirono
disgusti, l'amore si convertì in odio, la stima in disprezzo, e
finalmente la parentela in aperta nemicizia: accidente che, secondo il
cardinale Bentivoglio, perturbò il papa stesso e in maniera che, per
opinione comune, e tanto più presto e con tanto più lamentevol esito ne
seguì alfin la sua morte.




    Anno di CRISTO MDCI. Indizione XIV.

    CLEMENTE VIII papa 10.
    RODOLFO II imperadore 26.


Tanto finalmente si adoperò il _cardinal Aldobrandino_, che nel dì
17 di gennaio del presente anno gli riuscì di far segnare la pace
in Lione ai plenipotenziarii del re Cristianissimo e del duca di
Savoia. Consistè la sostanza dell'accordo in questo, cioè che il _re
Arrigo_ rilasciava in pieno potere e libero da ogni pretension della
Francia il marchesato di Saluzzo colle città e castella di Cental,
Demont e Roccasparaviera; e all'incontro il duca rilasciava al re in
proprietà il Bugey, Valromay e Gex colle rive del Rodano da Ginevra
fino a Lione, alla riserva del ponte di Gresin, con rendergli anche
la città Castellania e Torre del Ponte di Casteldelfino. Pretese
dipoi il duca che i ministri suoi avessero oltrepassato le misure del
mandato, e si mostrò per qualche tempo renitente alla ratificazione,
probabilmente perchè pasciuto di speranze dal governator di Milano,
che era dietro a mettere insieme una poderosa armata. Forse ancora il
ritenevano certi maneggi per far ribellare la città di Marsilia, che
poscia andarono in fumo. Ma in fine, trovandosi egli burlato dagli
Spagnuoli, sottoscrisse l'accordo. Il bello fu che in esso il duca si
pretese gravemente pregiudicato, perchè il paese da lui ceduto era di
molto superiore in ampiezza e in rendite al marchesato di Saluzzo, e
si dichiarò mal soddisfatto del cardinale che avea in certa maniera
forzati i suoi ministri a sottoscrivere. All'incontro, non pochi dei
politici franzesi, e massimamente il cardinale d'Ossat, non sapeano
digerire che il re avesse per mira di un vil guadagno perduta la chiave
ossia la porta d'Italia, quale appunto era Saluzzo: il che tornava
in troppo vantaggio del duca e degli Spagnuoli. In somma si dicea:
_Che il re avea fatta una pace da duca, e il duca una pace da re. Che
il re avea trattato da mercatante, e il duca di Savoia da principe_.
Scontentissimi ancora si mostrarono di questo accordo i Veneziani e
il gran duca, al veder chiusi i passi da lì innanzi ai soccorsi della
Francia; e fu detto che esibirono grosse somme di danaro per disfare
il già fatto. Ma il re, che voleva oramai riposare e goder le delizie
del suo regno, non ne volle sentir parlare. Ed, all'incontro, il duca,
tuttochè declamasse contro di una pace comperata sì cara, pure ebbe di
che consolarsi per aver cacciati di là dai monti i Franzesi, i quali
in tanta vicinanza di Saluzzo non gli lasciavano mai godere, per così
dire, un'ora di tranquillità nei suoi Stati d'Italia. A lui pareva
sempre di udire il tamburo di Carmagnola, fortezza di quel marchesato,
troppo vicina a Torino.

Non ostante la pace suddetta, parve strano ai principi d'Italia,
spezialmente alla repubblica veneta, che nè il duca Carlo Emmanuele
disarmasse, e molto meno lo facesse don Pietro Enriquez conte di
Fuentes, governatore di Milano, il quale anzi ogni dì più facea massa
di gente in quello Stato, credendosi che ascendesse quell'armata
a trenta mila combattenti, cioè a quattro mila Svizzeri, otto mila
Tedeschi, altrettanti tra Napoletani e Spagnuoli, sei mila Lombardi,
due mila cavalli leggieri, oltre agli uomini d'arme, con gran
preparamento di artiglierie, munizioni e carriaggi. Essendo in concetto
il conte di Fuentes di cervello torbido ed inquieto, nacque gelosia
in tutti i confinanti; e perciò i Veneziani fra gli altri fecero un
non lieve armamento in terra ferma, e un preparamento di molte galee.
Ma ossia che sventasse in Francia la mina fabbricata dal conte contro
Marsilia con intelligenza del duca di Savoia, o che per l'impresa
d'Algeri, e per dar soccorsi all'imperadore in Ungheria e all'arciduca
in Fiandra, si fosse raunato quell'esercito, continuò dipoi la quiete
in Italia. Furono inviati in Ungheria i fanti tedeschi, e spedito
in Fiandra un terzo, ossia reggimento di Spagnuoli, con altri tre
d'Italiani. Quanto ad Algeri, di cui poco fa dicemmo una parola, un
certo capitan Rossi Franzese, ben pratico di quella città, nido nefando
di corsari nemici del nome cristiano, dipinse a Giannandrea Doria,
generale della squadra reale di Genova, così facile il sorprenderla ne'
mesi caldi, che gli fece nascer voglia di sì bella impresa. Mandato lo
stesso Rossi alla corte dei re Cattolico, ebbe dipoi il Doria ordine di
accudirvi, e furono spediti ordini a Napoli, Sicilia e Malta, perchè
tutti allestissero i lor legni senza sapersi per dove; e il conte
di Fuentes inviò molta fanteria ai lidi di Genova per imbarcarla.
A Maiorica nel dì 19 di agosto fu fatta la rassegna, e si trovarono
galee settantuna, fra le quali ancor quelle di Spagna, del papa, di
Genova, di Toscana e del duca di Savoia. Il numero dei soldati passava
i dieci mila, senza i nobili venturieri che in gran copia vi accorsero,
e fra essi, coll'accompagnamento di molti cavalieri e soldati,
_Ranuccio duca_ di Parma e _Virginio Orsino_ duca di Bracciano. Così
bell'apparato, ossia questo gravido monte andò poi a terminare nella
nascita di un sorcio. Unitasi e mossasi per varii inconvenienti troppo
tardi questa flotta, comparve nel dì 30 del mese suddetto alla vista
d'Algeri. Ma eccoli sorgere un vento contrario da Levante che mise
in conquasso le navi, e cacciandole a Ponente fu forza ritornare a
Maiorica, dove pervennero nel dì 5 di settembre. Questa disavventura,
e l'aver gli Algerini scoperto il disegno dei cristiani, fece prendere
al Doria la risoluzione di sciogliere l'armata, e di desistere da ogni
altro tentativo. Benchè non mancassero a lui buone ragioni di così
operare, pure non ischivò le dicerie e i morsi di chi desiderava e
sperava esito migliore di quell'impresa.

In Fiandra, da che furono pervenuti colà i soccorsi spediti
dall'Italia, e fatte varie leve di Alemanni e Valloni, l'arciduca
Alberto pensò ad uscire in campagna. Fu prevenuto dal conte Maurizio
generale degli Olandesi, che andò ad accamparsi intorno alla città di
Rembergh, e cominciò a batterla. Fu consigliato l'arciduca d'imprendere
l'assedio di Ostenda, città marittima di somma importanza, per fare
una diversione ai nemici, e fu eseguito il disegno. Ma non lasciò per
questo il Nassau di proseguir gli approcci e le mine sotto Rembergh, e
di obbligar quella piazza nel dì ultimo di luglio con patti onorevoli
alla resa. Erasi intanto dato principio da' cattolici alle offese
contra di Ostenda con un assedio che riuscì uno dei più ostinati e
memorabili che si abbia la storia, descritto vivamente dalla felice
penna del cardinal Guido Bentivoglio. Convenne fabbricar forti intorno
a quella città, alzare argini, e disporre batterie per impedire i
soccorsi di mare, i quali nondimeno mai non si poterono vietare.
Sul fine di dicembre dato fu un generale assalto alla città; ma se
gran bravura mostrarono gli assalitori, maggiore ancora si trovò la
resistenza dei difensori, di modo che molto sangue sparsero i primi,
ed altri rimasero seppelliti nell'acque per le cateratte aperte
dai nemici. Assediò poscia il conte Maurizio Boisleduc; ma inteso
avvicinarsi una grossa banda di fanti e cavalli, spedita dall'arciduca,
giudicò poi sano partito il ritirarsi ai quartieri d'inverno. Durando
più che mai la guerra turchesca in Ungheria, Transilvania, Stiria e
Croazia, l'_arciduca Ferdinando_ fece di calde istanze d'aiuto a _papa
Clemente_, a _Filippo III re_ di Spagna, e a tutti i principi d'Italia.
Il pontefice, nel cui cuore lo zelo della religione era uno dei primi
mobili, gli spedì un corpo di otto mila soldati italiani de' quali
dichiarò capitan generale _Gian Francesco Aldobrandino_ suo nipote.
Sei mila Tedeschi vi mandò il re di Spagna. A quella danza ancora
accorsero in gran copia nobili venturieri d'Italia. Sopra gli altri vi
andò _Vincenzo duca di Mantova_ con una magnifica comitiva, il quale
fu dichiarato vicegerente del suddetto arciduca generalissimo. Ascese
quell'esercito a ventitrè mila pedoni e quattro mila e cinquecento
cavalli, che passarono all'assedio di Canissa, dove trovarono chi era
disposto a perdere la vita più tosto che cedere quella fortezza. Si
ridusse quel presidio sino a mangiare i cavalli, finchè, sopraggiunto
il novembre con gravissimi freddi, convenne levar l'assedio e fare una
ritirata, che parve più tosto una vergognosa fuga. Per tale sventura
buona parte dei soldati italiani malconci se ne tornarono in Italia,
colla magra scusa di essere mancato di vita per malattia l'Aldobrandino
loro generale, la cui morte afflisse non poco il pontefice suo zio.
Fu poi la di lui memoria onorata dal senato e popolo romano con una
iscrizione posta in Campidoglio.

Non andò così in altra parte dell'Ungheria. Il _duca di Mercurio_
quivi generale spinse le sue genti all'assedio d'Alba Regale, e a forza
d'armi s'impadronì dei borghi e della città. Rifugiatisi nel castello
i Turchi, poco v'ebbero di riposo, perchè da lì a quattro giorni
furiosamente v'entrarono i cristiani, e misero a fil di spada chiunque
si oppose, e poscia a sacco le case. Non aveva il duca più di otto mila
soldati, ed ecco comparire l'esercito turchesco di trenta mila persone,
già disposte per soccorrere quella città, che l'attorniarono con
isperanza di ricuperarla. Uscì il valoroso duca, e diede loro una rotta
coll'acquisto di quattordici pezzi d'artiglieria. Non cessarono per
questo i Turchi di strignere quella città coi rinforzi venuti loro da
varie parti; ma il duca, sempre vittorioso in altre susseguenti azioni,
li costrinse in fine ad abbruciar gli alloggiamenti e a ritirarsi in
fretta. Essendo ancora nell'anno presente uscito d'Agria quel bassà
con dieci mila Musulmani, in vece d'impadronirsi di Toccai, come era
il suo disegno, ebbe una rotta da _Ferrante Gonzaga_ generale cesareo,
e fu inseguito sino alle porte di Agria. Gravissime molestie e danni
aveano patito negli anni addietro i Veneziani per le insolenze degli
Uscochi, che tutti gente di mal affare ed abitanti in quel di Segna,
con essere divenuti corsari nell'Adriatico, infestavano e spogliavano
quanti legni cadeano in loro mani. Ne avea fatto gravi doglianze col
senato veneto lo stesso gran signore, giacchè anche ai sudditi suoi si
estendeva la rapacità di que' popoli; ed ancorchè a reprimere la lor
baldanza esso senato avesse più volte spedite galee ed altri legni,
pure que' malandrini mille vie trovarono per continuare l'infame lor
mestiere. Poco potea stare a vedersi nascere un'aperta guerra fra la
casa d'Austria, ne' cui Stati coloro albergavano, e la repubblica
veneta, quando il pontefice e la corte di Spagna, che più volte
aveano interposti i loro uffizii per indurre l'imperadore e l'arciduca
Ferdinando acciocchè si rimediasse a questi disordini, rinforzarono
le lor premure, di maniera che la corte dell'imperadore mandò ordini
rigorosi a Segna, affinchè fossero puniti i capi di que' masnadieri,
e le lor famiglie trasportate ad abitare lungi dal mare, per torre
loro la comodità di ulteriormente esercitare la pirateria. Con ciò fu
creduto in Venezia che fosse tornata la quiete dell'Adriatico. Ma non
andò molto che si avvidero pullular troppo facilmente le male erbe,
quando non sono sradicate. Anche i nostri stessi tempi han talvolta
veduto essersi dagli Uscochi d'allora tramandata ai loro posteri
l'inclinazione al dolce mestier di fabbricar la propria fortuna colle
miserie degl'innocenti. Ma perchè nello stretto campo di questi Annali
non capiscono sì minuti avvenimenti, io nulla di più ne dirò. Nel
dì 27 di settembre la _regina Maria_ partorì al _re Arrigo IV_ un
delfino, che fu poi _Lodovico XIII re_ di Francia; per la qual nascita
non si può esprimere l'allegrezza di tutto quel regno, anzi di tutta
la cristianità. Il re, andando tosto alla chiesa per renderne grazie
a Dio, si trovò in sì gran calca di gente, che vi perdè il cappello.
Pochi dì prima, cioè nel dì 22 del mese suddetto, nacque in Ispagna al
re Cattolico un'infanta, a cui fu posto il nome di Anna, principessa,
che col tempo divenne regina di Francia per le sue nozze col prefato
Lodovico XIII. Vennero in questo anno a Roma due ambasciatori del
sofì, o sia re di Persia, Scia Abàs, principe di gran mente. L'uno
era Persiano, l'altro Inglese, spediti per eccitare il papa e gli
altri principi cristiani ad una lega e guerra contro il comune nemico
non mai sazio di slargar le sue fimbrie; esibendo a questo effetto
tutte le forze della Persia, e la libertà ai cristiani di commerciar
nel loro paese, e di fabbricarvi anche delle chiese. Furono con ogni
dimostrazione di onore accolti, magnificamente spesati e regalati
dal papa. Fecero questi ambasciatori delle cose ridicole in Roma,
disputando sempre fra loro, e venendo alle mani per la preminenza che
ognun di essi pretendeva. Ma non si seppe qual risposta e risoluzione
riportassero a casa. Il pontefice sapea qual poco capitale si possa
fare di somiglianti progetti di leghe con gl'infedeli e co' cristiani
stessi.




    Anno di CRISTO MDCII. Indizione XV.

    CLEMENTE VIII papa 11.
    RODOLFO II imperadore 27.


Somma pace si godè nell'anno presente in Italia, se non che nella
Garfagnana, provincia del duca di Modena, posta di là dall'Apennino,
e contigua ai Lucchesi, per liti private di confinanti si venne alle
armi. Era essa stata posseduta per qualche tempo da chi signoreggiava
in Lucca, poi nell'anno 1429 passò sotto il dominio degli Estensi.
Ancorchè fossero succedute chiare convenzioni dipoi fra i duchi di
Ferrara e i Lucchesi per quelle terre, pure non s'era mai spento
in essi Lucchesi il desiderio di ricuperarle. Trovato il pretesto
suddetto, cominciarono le ostilità e i saccheggi. Fecero quanta
resistenza poterono i Garfagnani, gente valorosa, finchè da _Cesare
duca di Modena_ fu spedito in loro aiuto il marchese Ippolito
Bentivoglio suo generale con alquante migliaia di soldati lombardi, i
quali a più doppii compensarono i danni sofferti col mettere a sacco
non poche terre lucchesi. Quindi imprese il Bentivoglio l'assedio
della forte terra di Castiglione, che avrebbe forse ceduto, se i
Lucchesi, con ricorrere al _conte di Fuentes_ governator di Milano,
non l'avessero mosso a spedire colà il marchese Pirro Malvezzi, che
fece deporre l'armi, e rimise al tribunale cesareo quella controversia.
Sul fine poi dell'anno, e nella notte del dì 22 di dicembre, _Carlo
Emmanuele duca_ di Savoia fece un tentativo che diede molto da
discorrere ai curiosi. Non aveva egli mai disarmato, nè se ne sapea
il perchè. Il disegno suo era di ricuperar la città di Ginevra, già
ribellata a' suoi maggiori. Fece lo industrioso principe fabbricare a
questo effetto gran copia di scale sì artificiosamente composte, che si
poteano allungare, raccorciare e portare a schiena di muli. Si erano
accortamente scandagliati i siti, esaminata la poca vigilanza delle
sentinelle e fatti con gran segreto marciar mille e ducento soldati
scelti ai quali tenne egli dietro incognito. Data fu la scalata alla
città, e vi entrarono felicemente trecento uomini; ma non essendosi
potuto guadagnar porta alcuna, ed essendosi lungo tempo combattuto
da quei di dentro e di fuori, necessario fu il ritirarsi con perdita
di cinquecento persone dalla parte del duca. Motivo ancora di grandi
ragionamenti tanto negli anni precedenti, che nel presente, fu la
scena del finto Sebastiano re di Portogallo. Capitò a Venezia sul fine
del 1598 un uomo che si spacciava per quello stesso principe che già
vedemmo perduto nella guerra fatta in Africa contro i Mori nel 1578. Si
assomigliava costui al vero Sebastiano nella statura, età e lineamenti
del volto. Diceva di essere rimasto schiavo sconosciuto dei Mori:
che miracolosamente s'era di poi salvato, e che per la vergogna di
quella sì sconsigliata spedizione, costata tanto sangue ai Portoghesi,
era andato vagando per varii paesi, ed ora solamente essersi dato
a conoscere con pensiero di riavere il suo regno. Raccontava molti
detti e fatti di quel tempo, e varii segreti maneggi tenuti col senato
veneto: cose tutte che a primo aspetto accreditavano la sua persona,
di modo che varii Portoghesi in Venezia il tennero francamente per
quel desso. Per le istanze degli Spagnuoli fu costui messo prigione
in Venezia, e vi stette per tre anni. Ma perchè a cagion di ciò in
Portogallo nascevano ogni dì movimenti, e le dicerie erano senza fine,
il senato veneto, senza voler decidere, il lasciò nel presente anno
in libertà, con dargli il bando dai suoi Stati. Travestito da frate
domenicano passò egli in Toscana con disegno di imbarcarsi per Lisbona;
ma scoperto, venne per ordine del _gran duca Ferdinando_ carcerato
ed inviato a Napoli, dove come un impostore fu ignominiosamente sopra
un asinello menato per le piazze e strade, e poi condannato al remo.
Molti il crederono un ardito Calabrese che sapea ben rappresentare
il personaggio. Poscia condotto in Ispagna (altri dicono a Lisbona),
terminò, non si sa come, la sua vita in una prigione. Sparlarono forte
del gran duca i Portoghesi, ed uscirono mordaci scritture che sempre
più diedero a conoscere l'implacabil odio di quella nazione contra
degli Spagnuoli. Altri esempli di somiglianti scene si leggono nelle
vecchie storie, con essere nondimeno terminata sempre la fortuna di
questi veri o finti risuscitati principi in un capestro.

In Fiandra continuò l'ostinato assedio di Ostenda, impreso
dall'_arciduca Alberto_; e perciocchè il conte Maurizio non seppe
trovar maniera di frastornarlo per terra, tuttochè vi si avvicinasse
con grandi forze, voltò le sue armi contra la forte terra di Grave.
Trincierò egli sì forte il suo campo, che indarno tentarono i cattolici
di portarvi soccorso: il perchè fu costretto quel presidio alla resa
con patti onorevoli. Passato intanto alla corte di Madrid Federigo
Spinola, con rappresentare i bisogni della Fiandra, ottenne che alle
sei galee da lui comandate se ne aggiugnessero otto altre; giacchè
s'era alle pruove conosciuto quanto giovassero sì fatti legni per
infestar gli Olandesi. Se ne cavò poi profitto. Ma riuscì bene di
grande importanza e frutto l'avere in oltre impetrato che il _marchese
Ambrogio Spinola_ suo fratello maggiore, uomo di gran senno, facesse
nello Stato di Milano la leva di otto mila fanti. Con questa gente in
fatti sul principio di maggio s'inviò il marchese alla volta della
Fiandra, e giunto a Gante, dove era l'arciduca, in tempo appunto
di sommo bisogno cominciò a far conoscere quanto vagliano le teste
italiane nel comando dell'armi. La Francia in quest'anno vide la
tragedia di Carlo maresciallo duca di Birone, cotanto benemerito in
addietro del _re Arrigo IV_ pel suo valore, ma divenuto poi traditore
per la sua incontentabil superbia. Si propalarono le sue intelligenze
con gli Spagnuoli e col duca di Savoia in pregiudizio della corona di
Francia; e però fu condannato a lasciare il capo sopra un palco. Di più
non occorre che ne dica io. Sul principio ancora di quest'anno, mentre
_Filippo Emmanuele duca di Mercurio_, della casa di Lorena, passava
verso la Francia per far leva di gente in servigio dell'imperadore,
colto da una malattia nella città di Norimberga, dopo avere ottenuto da
que' protestanti il permesso di poter prendere il santissimo viatico
de' cattolici, terminò il corso del suo vivere: perdita di gran
conseguenza per gli affari dell'Ungheria, dove il solo suo credito si
contava pel meglio di una armata. Male in fatti passarono gli affari
nella guerra coi Turchi del presente anno; imperocchè assediata da
que' Barbari la città di Alba Regale, infelicemente di nuovo tornò
alle loro mani. Impadronironsi bensì i cesarei della città di Pest in
faccia a Buda, con aver valorosamente preso e fracassato il ponte sul
Danubio che congiungeva l'una all'altra città. Si applicarono ancora
all'espugnazione di Buda stessa; ma accorso con forte esercito il bassà
turchesco per soccorrere gli assediati, obbligò i cristiani a ritirarsi
di là, e contentarsi del solo acquisto di Pest. Guai se il gran signore
di questi tempi, cioè Maometto III, non fosse stato signoreggiato dalla
lussuria, dappocaggine ed avidità de' piaceri; cose che il divertivano
dall'attendere seriamente alla guerra: gli affari de' cristiani in
Ungheria si sarebbono trovati in pessimo stato. Mancò poi di vita
nell'anno seguente esso Maometto, ed ebbe per successore Acmet suo
figlio.




    Anno di CRISTO MDCIII. Indizione I.

    CLEMENTE VIII papa 12.
    RODOLFO II imperadore 28.


Tornarono in quest'anno ancora i Lucchesi a muovere guerra alla
Garfagnana del duca di Modena, col mettere a sacco un buon tratto di
quel territorio. Però fu forzato il duca a rispedire colà il marchese
Bentivoglio con forze maggiori dell'anno precedente. Indussero
i Lucchesi il vile comandante della forte terra di Palleroso a
renderla, spogliarono altari e chiese, menarono via fin le campane,
e lasciarono la terra in balia delle fiamme. Per rifarsi di questo
insulto il Bentivoglio si spinse nel Lucchese, vi fece di grandi
prede, conducendone via spezialmente mille e cinquecento paia di
bestie. Quindi imprese di nuovo l'assedio di Castiglione, terra ben
munita di artiglierie e di mille e ducento soldati scelti. Furono ivi
atterrate dall'artiglierie di Modena molte case, e massimamente un alto
campanile, dalla cui cima con due cannoni veniva inferito gran danno al
campo del Bentivoglio. Impadronironsi ancora i Modenesi a forza d'armi
di un fortino fabbricato da' Lucchesi sopra una collina, daddove poi
con piantarvi alcune bombarde, cominciarono maggiormente a bersagliare
le mura. Ora i Lucchesi, allorchè videro sì mal incamminati i loro
affari, tornarono al solito giuoco, facendo muovere di nuovo il _conte
di Fuentes_, il quale, spedito a Modena il marchese Malvezzi, ottenne
che si posassero l'armi e che il senato di Milano conoscesse la civil
controversia in forma giudiziale. Questo era quello a che miravano
essi Lucchesi. Furono appresso esaminate da quel senato le rancide lor
pretensioni sopra la Garfagnana, e deciso in favore del duca di Modena,
con dichiarare che ostava la prescrizione alle petizioni dei Lucchesi,
i quali nè pur si quietarono, e portarono coll'appellazione la causa al
tribunale di Cesare.

Finì di vivere in quest'anno a dì 4 d'aprile _Elisabetta regina_
d'Inghilterra, donna di raro spirito e senno, ma gran flagello de'
cattolici, e che di crudeltà non fu avara nè pure verso i suoi più
cari. Opinione fu, che appunto pentita di aver tolto di vita il conte
di Essec, suo gran favorito, si lasciasse per la rabbia morire. A lei
succedette nel regno, in vigore ancora del di lei testamento, _Giacomo
re_ di Scozia, la cui madre regina _Maria_ cattolica, per decreto del
parlamento inglese e per iniquità d'Elisabetta già dicemmo privata
di vita sopra di un palco. Fu creduto da molti, ed anche da _papa
Clemente VIII_, che la religion cattolica avesse a montar sul trono
con questo re. Si trovarono ben ingannati. Egli professò la credenza
anglicana, e impugnò dipoi anche colla penna la cattolica. Fu allora
che si cominciò ad usare il titolo di re della Gran Bretagna, perchè
si unì il regno di Scozia con quello d'Inghilterra. In Fiandra, mentre
proseguiva per parte dell'_arciduca Alberto_ l'assedio di Ostenda, il
conte Maurizio si portò a far quello di Boisleduc. Contuttochè dentro
vi fosse un gagliardo presidio, pure la città, se non era rinforzata
dall'arciduca, avrebbe corso gran pericolo. Vi stette accampato il
Nassau sino al principio di novembre, e conoscendo oramai deluse le
sue speranze, si ritirò per cercare miglior quartiere. Intanto sotto
Ostenda continuavano sempre più gli approcci. Furono acquistati alcuni
forti dai cattolici, e formata una piattaforma sì alta che sopravanzava
le mura delle città, da dove con grossi cannoni venivano continuamente
danneggiati nel di dentro gli assediati. Crebbero le forze
dell'arciduca con tre mila Alemanni, e dall'Italia a lui vennero due
terzi, l'uno di Spagnuoli e l'altro di Napoletani. Il motivo principale
per cui il re di Spagna concorreva in assistere all'arciduca, era
perchè già si prevedeva sterile il matrimonio di lui coll'infanta, e
che perciò ricadrebbono quegli Stati alla corona di Spagna. Intanto
esso arciduca, avendo oramai scorto quanto si potesse promettere del
senno e della bravura del _marchese Ambrosio Spinola_ Genovese, a
lui appoggiò l'impresa dell'assedio di Ostenda: risoluzione che dagli
effetti fu comprovata d'incredibil vantaggio. In Ungheria seguirono
diversi fatti d'armi, ne' quali per lo più restarono superiori i
cristiani. Specialmente nel mese di settembre invogliato Sardar bassà
de' Turchi, comandante di un poderoso esercito di riacquistare Pest,
gittato un ponte sul Danubio, fece passar sette mila cavalli e tre
mila giannizzeri ben forniti di cannone. Ma assaliti da' cristiani,
parte di essi o sul campo o nel fiume in ritirarsi lasciarono la vita.
Cominciarono in questo anno i Veneziani a far lega coi Grigioni, sempre
di poi mantenuta al dispetto del conte di Fuentes, che fece ogni sforzo
per guastarla. Dichiararono ancora nobile della lor città _Arrigo IV
re_ di Francia, il quale mostrò gran contento di questo segno del loro
amore, e mandò loro in dono la stessa armatura con cui s'era trovato in
tante guerre degli anni addietro. Fu questa da' Veneziani riposta con
tutto decoro nell'arsenale delle armi.




    Anno di CRISTO MDCIV. Indizione II.

    CLEMENTE VIII papa 13.
    RODOLFO II imperadore 29.


Avea il _pontefice Clemente_ nel precedente anno, a dì 17 di settembre,
creato cardinale _Silvestro Aldobrandino_ suo pronipote, giovinetto di
soli sedici anni. Nel presente a dì 9 di giugno fece una più solenne
promozione, in cui ebbe luogo il celebre _Jacopo Davy di Perrona_
vescovo di Eureux, celebre personaggio per la sua letteratura, e
sommamente molto prima di questo tempo meritevole di quel grado. Ma
perciocchè il santo padre si lasciava oramai governare dall'altro
_cardinale Aldobrandino Pietro_, ad istanza sua conferì la sacra
porpora a _Jacopo Sannesio_, fratello di Clemente, maestro di camera
di esso cardinale. _Azione_, dice il cardinal Bentivoglio, che, _a
dire il vero, tornò in poco onore di Aldobrandino, perchè non poteva
essere da lui portato a quel grado alcun soggetto, non solo più oscuro
di sangue, ma nè più rozzo di aspetto, nè più rustico di maniere,
nè più debole d'ingegno e d'ogni altro più comune talento_. Andarono
talmente avanzando a palmo a palmo i cattolici sotto Ostenda i loro
approcci, durante anche il verno, continuamente animati dal _marchese
Spinola_, che or qua or là accorrendo era il primo ad arrischiarsi
in ogni impresa, che s'impadronirono, a forza sempre di sangue, di
tutte le fortificazioni esteriori e presero in parte la contrascarpa.
Ma appena in quel fiero assedio si arrivava ad occupare un riparo,
che se ne trovava fabbricato ed opposto un altro dagli assediati, ai
quali non mancarono mai in sì lungo tempo di difesa rinforzi di gente
e di viveri dalla parte del mare. Ardeva di voglia il conte Maurizio
di sloggiar di colà i pertinaci assedianti; ma così terribili erano i
loro trincieramenti, tanti i fossi e i canali che conveniva superare,
ch'egli, tuttochè provveduto di buon esercito, non si attentò mai di
mettersi a sì pericolosa impresa. Perciò, affine di fare una potente
diversione, elesse di passare all'assedio dell'Esclusa, piazza di mare
di tal conseguenza, che pareggiava, se non anche vantaggiava, Ostenda.
Colà si portò egli sul fine del mese di aprile, e, non ostante la
gran copia dei canali ed acque stagnanti che circondano quel luogo,
vi si accampò e trincierò con sicurezza d'impossessarsene, se non
coll'armi sue, colla fame degli assediati, che scarseggiavano non
men di munizioni da guerra che di viveri. Tentò il Velasco, generale
della cavalleria dell'arciduca, d'introdurvi soccorso; ma, sconfitto,
ebbe fatica a salvarsi con que' pochi che non restarono ivi uccisi o
prigioni. Venne il principio d'agosto; e perchè s'intese agonizzante
quella piazza, _Ambrosio Spinola_, benchè suo malgrado fu spinto
dall'arciduca a tentar pure miglior fortuna per soccorrerla; ma
anch'egli trovò insuperabili impedimenti, sicchè con perdita d'alcune
centinaia de' suoi fu forzato a retrocedere. Perciò non potendo più
reggere alla fame quel presidio di quasi quattro mila soldati, capitolò
con patti onorevoli la resa. Uscirono essi portando piuttosto l'effigie
di scheletri e cadaveri che di uomini viventi. Questa rilevante
perdita tal rabbia cagionò, e così accrebbe lo spirito del valore
nei cattolici assediatori di Ostenda, che a gara Italiani, Spagnuoli,
Valloni e Tedeschi, superato il fosso, presero anche due baluardi; e
benchè dietro ad essi trovassero nuovi tagli e ripari, erano pronti a
far le ultime pruove; quando gli assediati esposero bandiera bianca,
ed ottennero nel dì 21 di settembre onesta capitolazione. Se ne andò
libera quella guarnigione di quattro mila soldati tutti sani e vegeti,
perchè sempre era ivi stata abbondanza di viveri per li frequenti
soccorsi. Vi si trovò infatti tanta copia d'artiglierie, vettovaglie, e
munizioni, che fu una maraviglia. Così terminò l'assedio di Ostenda con
somma gloria del marchese Spinola, e gaudio inesplicabile dell'arciduca
Alberto: assedio memorando anche ai secoli venturi, sì per la sua lunga
durata di trentanove mesi, che per l'incredibil varietà dei lavori,
macchine, mine ed assalti, e, quel che è più, per la strage di più
di cento mila persone, che (al dir della fama di quei tempi) costò
l'offesa e difesa di sì forte piazza. Altri dicono di più, perchè
entro Ostenda, o per le battaglie o per la peste, si tiene che ve ne
perissero cinquanta mila. Ciò fatto, cercarono quelle armate riposo.
Gran differenza di guerreggiare da cento quarantadue anni in qua!
Tre anni e un quarto vi vollero allora per espugnare Ostenda; e otto
giorni o poco più ve ne hanno impiegato i Franzesi dei nostri tempi per
impadronirsene nell'anno 1745. Ma i difensori di oggidì non sono stati
come quei d'allora.

Mentre bolliva sì forte quella guerra, trattarono del pari di pace
_Filippo III re_ di Spagna e l'_arciduca Alberto_ con _Jacopo re_ della
Gran Bretagna, principe che, avendo già provate contraddizioni alla
sua grandezza, ed anche congiure, bramoso di assodarsi la corona in
capo, vi diede facilmente la mano. Fra le condizioni di questa nuova
amistà vi fu che il re inglese non invierebbe in avvenire soccorsi
agli Olandesi. Se poi l'eseguisse, nol so io dire. In Ungheria male
passarono gli affari dell'imperadore, perchè sebbene avendo i Turchi
stretta di assedio la città di Strigonia, furono con loro gran perdita
cacciati di là; pure i cristiani abbandonarono Pest per viltà del
loro comandante, il quale, appena udito che i Turchi fabbricavano
di sotto da Buda un ponte per passare coll'esercito loro, preso da
panico terrore, se ne ritirò colla sua gente, dopo avere attaccato
il fuoco a molte parti di quella città. In questi tempi _Ferdinando
gran duca_ di Toscana attendeva a popolare l'insigne terra o città di
Livorno. Perchè la fece divenire anche un asilo per le genti di mal
affare, non durò fatica ad accrescerne la popolazione. V'introdusse
ancora gran copia di Ebrei; ma avendo le sue galee fatto dipoi nel
1607 un disegno sopra Negroponte, si trovò precorso l'avviso colà di
tale spedizione, e ne fu data la colpa ad essi Giudei, creduti spioni
del Turco, per l'odio che professavano al cristianesimo. Accidente
occorse nell'anno presente a Roma, che sopra modo turbò il pontefice,
e creduto fu che contribuisse non poco ad accelerare da lì a due o
tre mesi la morte sua. Scappando dai birri un certo uomo, cercato
da essi non per alcun delitto, ma solamente per debito civile, si
rifugiò nel palazzo del _cardinale Odoardo Farnese_. Continuando gli
esecutori la lor caccia, vi entrarono anch'essi; ma trovatisi quivi
alcuni gentiluomini cortigiani del cardinale, fecero testa, ed avendo
maltrattati con parole i birri, diedero campo all'uomo di fuggirsene
per la porta di dietro. A tale avviso montò forte in collera il papa,
e ordinò che il governatore di Roma procedesse con tutto rigore contro
di que' gentiluomini, fermamente risoluto di volerli in mano, e di
farne anche aspro risentimento col cardinale. In difesa di questo
porporato accorsero non solamente molti baroni romani, ma lo stesso
ambasciatore di Spagna, e poco vi mancò che non ne seguisse qualche
strepitoso tumulto. Ma il saggio cardinale, per ovviare a maggiori
inconvenienti, giudicò meglio di ritirarsi fuor di Roma, con sì forte
accompagnamento nondimeno de' suoi parziali, e di nobili e di popolo,
che non paventò violenza alcuna in contrario. Del che maggiormente
concepì sdegno e si chiamò offeso il papa. Ma appena giunta a _Ranuccio
duca_ di Parma, marito della nipote del papa, e fratello del porporato,
la nuova di questo sconcerto, si portò egli per le poste a Roma, e
presentatosi al papa, adoperò sì buone maniere, assistito sempre dal
favore del suddetto ambasciatore del re Cattolico, che il placò. Non
piacque dipoi al pontefice, che tornando esso duca da monte Cavallo,
il popolo l'accompagnasse fino al suo palazzo, gridando: _Viva la casa
Farnese_. Seguì poscia accomodamento; ma di esso e del perdono dato
ai delinquenti niuno si fidò, di maniera che il cardinale, il duca
Gaetano ed altri principali di Roma stettero da lì innanzi alla larga,
aspettando maggior sicurezza dalla morte del papa, creduta vicina, e,
secondo il solito, sospirata da molti. Fu cagione questo imbroglio che
il pontefice, senza far caso dell'aggravio della camera, assoldasse e
chiamasse a Roma secento Corsi e ducento archibugieri a cavallo, che
facessero la guardia al palazzo pontificio, e ad altri luoghi di quella
gran città. Furono in quest'anno rimessi in varie città della Francia i
Gesuiti dal re _Arrigo_, che sempre più facea conoscere l'attaccamento
suo alla religione cattolica.




    Anno di CRISTO MDCV. Indizione III.

    LEONE XI papa 1.
    PAOLO V papa 1.
    RODOLFO II imperadore 30.


In occasione di un libro pubblicato negli anni addietro dal padre
Molina della compagnia di Gesù, in cui si trattava di concordare col
libero arbitrio dell'uomo la necessità della divina grazia, era insorta
in Ispagna una fierissima guerra di penne fra i Domenicani e i Gesuiti.
Al tribunal primario della fede, cioè a quello del romano pontefice,
fu portata questa sempre scabrosissima controversia, e deputata una
congregazion di cardinali e di dottissimi teologi, assistendovi in
persona lo stesso pontefice. Scelti i più valorosi campioni da amendue
le parti, gran tempo si arringò e disputò; ed allorchè parea che il
_pontefice Clemente_, inclinando alla parte dei domenicani, fosse per
venire alla definizion della lite, gli fu forza di rimetterla indecisa
al suo successore. Imperocchè, essendosi infievolita non solamente
la sua sanità, ma anche la sua testa, di modo che non battea più a
segno, nè egli era più atto agli affari, fu poi preso nel dì 10 di
febbraio più aspramente che mai dalla podagra, la quale da gran tempo
lo affliggeva, e crescendo ogni dì più il malore, finalmente nel dì 3
di marzo passò il santo padre a miglior vita, lasciando dopo di sè un
gran nome non meno pel suo zelo nel pastorale impiego che per la sua
severità ed attenzione al governo civile. Lasciò ancora in grande auge,
e con illustri parentele, e con gradi lucrosi, e con fabbriche sontuose
i suoi nipoti e pronipoti, tre dei quali fregiati della sacra porpora.
Ma parve che Dio, i cui giudizii son troppo occulti, non volesse
lasciar prendere le radici alla sua schiatta; perciocchè, siccome
scrisse con esclamazione e maraviglia il cardinale Bentivoglio, da lì
ad alquanti anni: _Morì papa Clemente, morì il cardinale Aldobrandino_
(dopo aver provato sotto Paolo V de' disgustosi contrattempi),
_son morti i cinque nipoti che aveano due altri cardinali fra loro;
mancarono tutti i maschi di quella casa, e mancò finalmente con essi
ogni successione, ed insieme ogni grandezza del sangue lor proprio_.
Entrati poscia i cardinali in conclave nel dì 14 di marzo, fu per più
giorni in predicamento e vicinanza al triregno il dignissimo _Cardinal
Baronio_. Ma in fine nel primo dì di aprile concorsero i voti del sacro
collegio nel _cardinale Alessandro de Medici_ Fiorentino, vecchio
di settanta anni, personaggio dotato di amabil gravità e prudenza,
e pieno di sante intenzioni, che assunse il nome di Leone XI. Creato
papa, senza dimora liberò le provincie da molte gravezze loro imposte
da Clemente VIII. E perchè erano assai conosciute le nobili sue
prerogative, straordinario fu il giubilo del popolo romano per la
di lui esaltazione, universali le speranze di goder sotto di lui un
felicissimo reggimento. Ma appena coronato nel dì 11 del suddetto mese
nella basilica Lateranense, cadde infermo, e nel dì 27 seguente chiuse
gli occhi alle umane grandezze, avendo goduto per soli ventisei giorni
il pontificato. Durante la sua malattia, benchè importunato da molti a
dare il suo cappello ad un suo pronipote, che per altro ne era degno,
non vi si seppe indurre, nè più volle vedere il suo confessore stesso,
che perorò per lui. Il cardinal di Perrona e il Doglioni scrivono che
fu sospettata la sua morte di veleno per una rosa a lui data nella
basilica Lateranense; ma, sparato il suo cadavero, si conobbe mancato
di morte naturale.

Raunatosi dunque di nuovo il sacro collegio, dopo gran dibattimento,
venuta la sera del dì 16 di maggio, cadde l'elezione nella persona
del _cardinal Camillo Borghese_, di origine Sanese, ma nato in Roma
nell'anno 1552, e promosso alla sacra porpora cardinalizia nel 1596
da _Clemente VIII_. Prese egli il nome di _Paolo V_. Perchè l'età
sua non era che di anni cinquantatrè, o pure cinquantaquattro,
l'esaltazione sua fu accolta con istupore, ma molto più con allegrezza,
e spezialmente del popolo romano, che non crede mai sì ben collocata
la tiara pontificia, che quando la vede in capo ai suoi cittadini.
Confessano tutti gli scrittori aver egli portato seco a sì eccelsa
dignità un complesso di tali virtù e prerogative sì di animo che
d'ingegno, che luogo non restò alla giusta censura, nè bisogno di
adulazione per tessere le sue lodi. Spezialmente campeggiava in lui
l'illibatezza dei costumi, l'amore e la pratica della religione, la
soavità del tratto, e un'altezza di pensieri desiderosa e capace di
cose grandi. Differì egli la sua coronazione sino al dì 5 di novembre,
nè volle nel bollore della sua creazione dispensar grazie, dicendo che
troppo facile era allora il chiedere e concedere disavvedutamente cose
ingiuste, e doversi con maturità accordar le giuste. Siccome questo
pontefice era, sopra ogni altra cosa, animato forte per sostenere
l'immunità e i privilegii del clero, così poco stette a far valere
questo suo spirito contra di varii principi d'Italia. Ma il più
strepitoso impegno suo fu quello ch'ei prese contro la repubblica
di Venezia, sì per aver ella fatto carcerare un canonico di Vicenza
e l'abbate di Nervesa, come ancora per avere rinnovato un antico
decreto, che non potessero gli ecclesiastici acquistar da lì innanzi
beni stabili, con obbligo, se loro ne fosse lasciato per testamento,
di venderli, e finalmente per essere stata proibita la fabbrica di
nuove chiese senza licenza del senato. Per questo concepì gran fuoco il
pontefice, e nel dicembre spedì un breve al _doge Marino Grimani_ con
intimazione di scomunica, se non si rivocavano quelle leggi, e non si
consegnavano quei prigioni al nunzio Mattei. Presentò esso nunzio nel
dì di Natale dell'anno presente questo breve ai consiglieri, giacchè il
doge suddetto si trovava agli estremi di sua vita; e in fatti cessò di
vivere in quello stesso giorno. Fu poscia eletto doge in suo luogo nel
dì 10 di gennaio dell'anno seguente _Leonardo Donato_.

Battaglia fu in quest'anno fra le armate navali spagnuola ed olandese
verso Cales colla peggio della prima. In Fiandra, dove militavano il
principe di Avellino, Francesco Colonna principe di Palestrina, Andrea
Acquaviva principe di Caserta, Alessandro del Monte, con altri nobili
e soldati d'Italia, si aprì la campagna dai cattolici, e il marchese
_Ambrogio Spinola_ generale dell'armi andò a mettere l'assedio ad
Oldensee, e poscia a Linghen, ed amendue que' luoghi vennero alla sua
ubbidienza. Di là passato a Vactendonch, vi trovò gran resistenza,
e seguì anche una calda azione fra i soldati del conte Maurizio e
dello Spinola, in cui colto da una cannonata, restò ucciso il conte
Trivulzio Milanese, e prigione Niccolò Doria parente dello Spinola.
Contuttociò, a forza di mine e di sanguinosi assalti fu parimente
quella piazza ridotta alla necessità di rendersi con buoni patti per
la guarnigione. Impadronissi lo Spinola anche di Cracove, piccolo sì,
ma forte castello. All'incontro, in Ungheria andarono le cose alle
peggio. Con un esercito di cinquanta mila combattenti impresero i
Turchi l'assedio dell'insigne città di Strigonia. Continuò questo per
un mese, sostenendo vigorosamente i cristiani ogni sforzo de' nemici
a costo delle loro vite, essendone stati uccisi circa novecento dei
più valorosi. Ma accesosi il fuoco nelle case de' soldati per cagion
di alcune mine, che scoppiarono, si rallentò la loro difesa, nè altro
da lì innanzi si udì, che istanze al comandante di rendere la città.
Il perchè venne essa in potere dei nemici nel dì 3 d'ottobre, e ne
uscirono salvi circa mille vili difensori cristiani: perdita di gran
considerazione per l'imperadore e per la fede di Cristo. Era intanto
incoraggito esso Augusto a proseguir la guerra dagli ambasciatori
del re di Persia, le cui armi riportarono in questi tempi non lievi
vantaggi sopra i Turchi.




    Anno di CRISTO MDCVI. Indizione IV.

    PAOLO V papa 2.
    RODOLFO II imperadore 31.


Andò in quest'anno maggiormente crescendo l'incendio suscitato contro
la veneta repubblica dal _pontefice Paolo_. Si studiò ben quel senato
di far rappresentare alla santità sua le ragioni militanti in favore
delle proprie leggi ed antiche consuetudini, con ispecialmente allegare
i gravissimi disordini che potrebbono avvenire e che avvengono allo
stato secolare, qualora si lasci agli ecclesiastici senza limite alcuno
la facoltà di acquistar gli stabili de' paesi. Si trovò sempre il
pontefice più saldo che mai nelle sue determinazioni, fiancheggiate
da lui con una folla di canoni. E perciocchè neppure dal canto loro
mostravano i Veneziani voglia di piegare alle minaccie di parole, il
pontefice, nel dì 17 d'aprile, volendo venire ai fatti, raunato il
concistoro, pubblicò un terribile monitorio, in cui dichiarava incorso
nelle scomuniche il doge col senato, e s'intimava l'interdetto a
Venezia e a tutto lo Stato della repubblica, se entro il termine di
ventiquattro giorni non si rivocavano i decreti ed atti fatti contro
l'immunità e libertà ecclesiastica, e non si consegnavano al nunzio
i prigioni, con tutte le altre pene che tengono dietro alle censure e
all'interdetto. A questi fulmini si erano già preparati i Veneziani;
e però al primo avviso spedirono tosto ordini rigorosi che niuno
de' suoi lasciasse affiggere quel monitorio, che se ne portassero le
copie ai pubblici rappresentanti, e che si continuassero come prima
i divini uffizii, sotto gravi pene, e pena infin della vita. Non vi
furono che i gesuiti, i teatini, e i cappuccini, i quali giudicassero
dover preponderare l'osservanza dei decreti del romano pontefice al
rispetto per altro da essi professato al principe secolare. Perciò
tutti si partirono dagli Stati della repubblica, e, a distinzione degli
altri, i gesuiti processionalmente si ritirarono. A riserva di alcuni
altri particolari, il resto delle università religiose e gli altri
ecclesiastici stettero costanti nell'ubbidienza agli ordini del senato;
nè i cappuccini del territorio bresciano e bergamasco vollero seguitar
l'esempio degli altri, e continuarono ad abitar ne' loro conventi.
Intanto si cominciò una guerra di penne, avendo trovato la repubblica
persone che sostennero l'operato da lei. Senza paragone maggior numero
ne trovò il pontefice che entrarono in arringo per difesa dell'autorità
di lui, e per accreditar le scomuniche e l'interdetto. Specialmente si
distinsero in questo combattimento i due celebri porporati _Baronio_ e
_Bellarmino_. Forse ancora in alcune di quelle scritture non comparve
il vero nome degli autori. Nè qui si fermò il corso di questo impegno.
Il pontefice, o perchè veramente pensasse a volere dar braccio all'armi
spirituali colle temporali, o perchè ne credesse bastante la sola
apparenza, cominciò a far leva di gente, ed ebbe dalla corte di Spagna
belle promesse d'aiuto. Perlochè i Veneziani si diedero anch'essi a
formare un considerabile armamento, che nell'anno seguente, per quanto
fu detto, arrivò a dodici mila fanti e quattro mila cavalli, oltre alle
cernide. Intanto i ministri del re Cattolico, del gran duca Ferdinando
e di altri principi, ma sopra gli altri quei del _re di Francia
Arrigo IV_, che professava una particolare amicizia al senato veneto,
si sbracciavano per trovar temperamento e fine a questo scandaloso
litigio, che potea turbar la pace d'Italia. Seguì poi solamente nel
seguente anno la concordia, siccome diremo.

Un insoffribil peso riuscì all'_Augusto Rodolfo_ e all'_arciduca
Mattias_ la guerra d'Ungheria, perchè non solamente erano essi in
discordia co' Turchi, ma ancora cogli stessi Ungheri e col Botschaio,
principe o pure usurpatore della Transilvania. Perciò volentieri si
sentì Rodolfo parlare di pace; e questa in fatti fu conchiusa cogli
Ungheri e col Transilvano nel dì 14 di settembre. Ottenne con essa
il Botschaio di ritenere la signoria della Transilvania per sè e per
li suoi discendenti, salva nondimeno la dipendenza dell'alto dominio
spettante alla corona d'Ungheria. Venne poi costui a morte per veleno
nel fine dell'anno presente, senza figliuoli, e dovea quell'insigne
principato ricadere all'imperadore come re d'Ungheria; ma quei popoli
presero per loro principe Sigismondo Ragozzi calvinista di credenza.
Nè si può dire quanto gran pregiudizio risultasse alla religion
cattolica nel regno d'Ungheria e nella Transilvania da tante guerre
passate, perchè colà s'introdussero a migliaia famiglie di luterani,
calvinisti, Sociniani d'altre eresie, che vi si son poscia propagate,
con ottener anche la libertà dei riti loro dagli Augusti, forzati a far
quello che la lor pietà sommamente detestava. Trattossi parimente di
pace co' Turchi, i quali, siccome snervati dalla guerra co' Persiani
e da una fiera ribellione in Soria, vi acconsentirono. Non già pace,
ma tregua di venti anni si stabilì fra l'imperadore e il gran signore
Acmet, ritenendo cadauna delle parti ciò che restava in suo potere.
Quanto alla Fiandra, il prode _Ambrogio Spinola_, che nel verno del
presente anno era stato alla corte di Madrid per ottener soccorso di
danaro, tornato a Brusselles, non lasciò di aumentare il patrimonio
della sua gloria coll'espugnazione ed acquisto della fortezza di
Groll, che gli si arrendè nel dì 14 d'agosto. Rivolse di poi i passi
e le speranze all'altra di Rembergh, situata sulla riva del Reno,
ancorchè alla difesa vi si trovassero quattro mila fanti e più di
trecento cavalli con buon treno di artiglierie e di munizioni. Con
sommo vigore fu impreso quell'assedio, in cui specialmente faticarono
gl'Italiani. Fra gli altri si distinsero nelle fazioni il cavalier
Melzi Milanese, luogotenente della cavalleria, il marchese Sigismondo
d'Este, il marchese Ferrante e il cavalier Bentivoglio, quegli nipote e
questi fratello del _cardinal Bentivoglio_. Per quanto si studiasse il
conte Maurizio d'accostarsi coll'armi sue per soccorrere la piazza, o
sloggiar gli assedianti, sempre si trovò troppo dura l'impresa; e però
si ridusse il presidio di Rembergh a capitolare la resa. Scemossi poi
l'esercito cattolico per l'ammutinamento di un grosso corpo di soldati,
gente in quelle parti avvezza a simili scene, per lo più a cagion
delle paghe ritardate: lo che incoraggì il conte Maurizio a mettere
l'assedio intorno a Groll. Sarebbe ricaduta in sua mano quella piazza,
se l'animoso Spinola, colle milizie che potè radunare, non fosse
accorso con risoluzione di menar le mani; al qual fine avea già messe
in ordinanza le schiere. A questa vista il Nassau restò pensieroso,
poi, conoscendo che sì pericoloso giuoco era meglio il risparmiarlo,
bravamente si ritirò, lasciando libera la piazza: con che anche lo
Spinola ridusse ai quartieri i suoi. Ebbe fine in quest'anno la celebre
controversia degli aiuti della divina grazia e del libero arbitrio,
agitata in Roma con tante sessioni fra i domenicani e i gesuiti,
rimanendo indecisa, con libertà alle parti di sostenere le loro diverse
sentenze nelle scuole, senza condannar quelle degli avversarii.




    Anno di CRISTO MDCVII. Indizione V.

    PAOLO V papa 3.
    RODOLFO II imperadore 32.


Sul principio di quest'anno non altro si mirava in Italia che
disposizioni del papa di prorompere in una più aperta rottura colla
repubblica di Venezia, giacchè questa si mostrava bensì sempre
costante nell'ossequio della fede e Chiesa cattolica, ma inflessibile
ne' suoi decreti, e sprezzante delle censure adoperate dal romano
pontefice. Fece dunque _papa Paolo_ massa grande d'armati, con
dichiararne generale Francesco Borghese suo fratello, e Mario Farnese
suo luogotenente. Spedì a Genova per arrolare quattro mila Corsi, e
agli Svizzeri per avere tre mila fanti di quella nazione. Accrebbe i
presidii e le fortificazioni di Ferrara e delle città marittime. In
somma avreste detto che Roma pensava daddovero a far delle prodezze.
E tanto più corse voce, perchè _Filippo III re_ di Spagna promise
d'entrare in questo ballo per sostenere l'autorità pontificia, e
andarono anche ordini di far gente al _conte di Fuentes_ governator
di Milano, ministro, che nulla più sospirava che il lucroso mestiere
di comandare a un'armata. Ma non dormivano i Veneziani; perchè,
oltre all'armamento da lor fatto in Italia, mossero Francesco conte
di Vaudemonte figlio del duca di Lorena, lor generale, a far leva
di molte migliaia di soldati alemanni. Altrettanto tentarono coi
Grigioni lor collegati e cogli Svizzeri, avendo colà inviate a questo
fine grosse rimesse di danaro. Allestirono medesimamente gran copia
di navi in mare, nel Po e nel lago di Garda, facendo intanto sapere
a tutti i principi d'essere pronti a sacrificar ogni cosa per nulla
cedere in questa controversia, persuasi che la ragione e la giustizia
fosse dal canto loro. Ma non pertanto non si lasciava di trattar di
pace, gareggiando in questo nobil uffizio per ottener la gloria del
primato i re di Francia e di Spagna, e i duchi di Savoia e di Firenze.
Ma _Arrigo IV re_ Cristianissimo, che andava innanzi agli altri
nell'amore verso il senato veneto, quegli fu che più ardentemente si
maneggiò per questo affare. Spedì egli in Italia _Francesco cardinale
di Gioiosa_, che verso la metà di febbraio comparve a Venezia. Trattò
il cardinale lungamente con quel senato, e, ben capita la lor mente,
si mosse dipoi alla volta di Roma, dove pervenne nel dì 22 di marzo,
e cominciò a far gustare il bene della concordia e i mali grandi della
discordia, rappresentando che se gli Spagnuoli, i quali non cessavano
di contrariar la buona intenzione del re Cristianissimo, fossero venuti
all'armi, non avrebbe potuto il suo re dispensarsi dall'opporsi ai loro
disegni. Che il re d'Inghilterra prometteva aiuti a Venezia, ed avrebbe
dichiarata la guerra alla Spagna. Che non erano più questi i secoli
barbarici, ed essersi coi tempi mutate anche le massime, e sminuite di
troppo le forze della camera apostolica. Ora il papa, che finalmente
s'era accorto qual poco capitale si potesse far dei sussidii del re
Cattolico, già titubante per timore di tirarsi addosso delle disgustose
brighe, e conosceva di non poter reggere solo a sì grave impegno;
concertate col Gioiosa le maniere di salvare il suo decoro, gli diede
facoltà, con istruzione sottoscritta di suo pugno, di conchiudere
l'accordo e di levar via l'interdetto.

Allegro il cardinale con prendere le poste arrivò di nuovo a Venezia
nel dì 9 di aprile, ed espose nel giorno seguente le commessioni sue
e le condizioni della concordia. A questa si trovò un grande intoppo,
perchè una delle maggiori premure del pontefice era che i gesuiti
fossero, come prima, rimessi nei primieri loro collegii in Venezia
e nelle altre città della repubblica: al che il senato si scoprì
sommamente renitente per varii motivi. Fece quanto potè il Gioiosa per
superar questa loro avversione, e vi si adoperò anche don Francesco
di Castro ambasciatore del re Cattolico, ma senza che alcuno potesse
vincere quella pugna. Non per questo cessò di farsi l'accordo. Pertanto
nella mattina del dì 21 di aprile furono consegnati all'ambasciatore di
Francia l'abbate di Nervesa e il canonico Vicentino, già prigioni, dal
segretario della repubblica, protestante di darli al re Cristianissimo
in segno della lor gratitudine ed ossequio senza pregiudizio della
autorità della repubblica. Questi poi vennero dati dal Gioiosa
al commessario del papa, mandato a tale effetto. Eseguito questo
preliminare, entrò il cardinale nel collegio, dove era il doge e i
savii, e quivi a porte chiuse fu rivocato l'interdetto colle censure,
e similmente rivocato dal senato ogni atto fatto in contrario. Furono
anche rimessi in grazia, a riserva de' gesuiti, gli altri religiosi, e
decretata la spedizion di un ambasciatore al pontefice, per rendergli
grazie, e per confermare alla santità sua la filial riverenza della
repubblica. Come passasse nel chiuso collegio la riconciliazione
suddetta, non trovo chi me ne possa accertare. Si dee tenere per certo,
che a Roma fu scritto, come il senato avea ricevuta l'assoluzione
dalle censure; ma i Veneziani l'hanno sempre negato. Resta nondimeno
una particolarità indubitata: cioè che quella repubblica continuò
dipoi, e tuttavia continua, a mantenere i suoi decreti intorno
ai beni stabili lasciati agli ecclesiastici, e alla fondazione di
nuove chiese, siccome anche l'autorità sua consueta di giudicare gli
ecclesiastici delinquenti. Fu data speranza al pontefice che quel
senato rallenterebbe fra qualche tempo il suo rigore contro i religiosi
della compagnia di Gesù; ma non seguì il ritorno loro in Venezia se non
l'anno 1657, siccome diremo.

Troppo oramai rincresceva all'_arciduca Alberto_ il peso della guerra
colle Provincie Unite; anzi non ne poteva di più, perchè trovava
come seccate le fontane dell'oro di Spagna, senza le quali a lui era
impossibile di sostentarsi: laddove gli Olandesi sempre più venivano
rinvigoriti dal loro commercio per mare, che ogni giorno andava
crescendo, sino a mettere flotte in mare, le quali non temevano
delle spagnuole, siccome in questo anno ancora avvenne, avendo nel
dì 24 d'aprile verso il promontorio di San Vincenzo essi Olandesi
data una rotta all'armata navale di Spagna, colla morte di circa
due mila persone dalla parte dei vinti e colla perdita di alquante
galee. Il perchè l'arciduca, ottenutane la permissione dalla corte
di Madrid, fece muovere parola di pace colle Provincie suddette. Non
negarono orecchio a qualche pratica di accomodamento gli Olandesi, con
richiedere nondimeno per preliminare che il re di Spagna e l'arciduca
li riconoscessero per popoli liberi. Si trovarono delle speciose
ragioni per accordar questo punto colle parole, attribuendosi poi
i monarchi il privilegio di poterle interpretare in varii sensi,
allorchè si presentano più favorevoli occasioni. Quindi si pensò
a trattar daddovero di sì importante negozio: al qual fine seguì
una sospension d'armi per otto mesi. Ma perchè le ratificazioni e i
mandati che venivano di Spagna, come troppo generali o intriganti,
non soddisfaceano agli Olandesi, e il conte Maurizio sopra gli altri
faceva di mano e di piedi per interrompere ogni pratica d'accordo, per
timore che una pace desse troppo gran tracollo alla propria autorità:
nulla si conchiuse di più nell'anno presente. Si provarono in questi
tempi le galee di _Ferdinando gran duca_ di Toscana di sorprendere
con una improvvisata la città di Famagosta in Cipri, per l'avviso da
buona parte venuto della smilza guarnigione che vi tenevano i Turchi.
Ma giunte colà, vi trovarono maggior presidio di quel che credevano:
del che, siccome già accennammo, furono incolpati i Giudei, quasichè
avessero preventivamente avvisati di quella spedizione i Musulmani. Si
trovarono le scale preparate non assai lunghe pel bisogno, e la porta
destinata riempiuta di terra nel di dentro. Però furono rigettati i
cristiani con perdita di cento di essi, e gli altri durarono fatica
a rimbarcarsi. Se ne tornarono essi ben confusi alle lor case, con
prendere solamente per viaggio tre fuste turchesche. Fu cagione
nondimeno il lor tentativo che dei poveri Greci abitanti in Famagosta
molti furono presi, e per lievi indizii che avessero avuta intelligenza
coi Toscani, condannati a cruda morte. Fece gran rumore nell'anno
presente tanto in Italia che fuori d'essa l'avvenimento di fra Paolo
servita, famoso teologo della repubblica di Venezia, dopo aver egli
sostenuto le di lei ragioni nella lite con Roma. Per quanto si ha da
Vittorio Siri nelle memorie recondite, fu egli onoratamente avvertito
dal _cardinal Bellarmino_ di stare in guardia, perchè si macchinava
contro la sua vita. Per questo, d'ordine dello Stato, andò egli per
qualche tempo armato di giacco sotto la tonaca. Stanco di quel peso, lo
depose. Assalito un giorno da appostati sicarii, fu steso come morto
a terra con ventitrè pugnalate o ferite, salvandosi poi coloro in una
peota ben armata, che il nunzio tenea da parecchi giorni preparata.
Guarì poi fra Paolo, e il Siri scrive, essere stato innocente di quel
fatto il papa, e che ne fu comunemente incolpato il _cardinal Borghese_
suo nipote.




    Anno di CRISTO MDCVIII. Indizione VI.

    PAOLO V papa 4.
    RODOLFO II imperadore 33.


Se poco riportò il _pontefice Paolo_ dalle precedenti liti colla
repubblica veneta, provò ben gran gioia nel presente anno per la
solenne comparsa di _Carlo Gonzaga duca_ di Nevers, spedito alla
santità sua da _Arrigo IV_ re di Francia per suo ambasciatore,
affine di attestare la filial sua ubbidienza e riverenza verso la
santa Sede. Venne questo principe con gran pompa, e si presentò
sul fine di novembre alla pubblica udienza del pontefice nel sacro
concistoro: il che cagionò un giubilo universale al riconoscere
sempre più quel principe geloso della religione cattolica. Parimente
in quest'anno giunse a Roma don Antonio marchese di Funesta, Moro
di nazione, ambasciatore del re del Congo, cioè di un regno situato
nella costa occidentale dell'Africa di là dalla linea equinoziale.
Introdotta la fede di Cristo per opera de' Portoghesi in quelle parti,
maggiori progressi vi fece in questi tempi; laonde il _re don Alvaro
II_ professore di essa religione, volle in forma distinta farsi
riconoscere per divoto figlio al capo visibile della medesima, con
ordine insieme di supplicare il papa che inviasse colà de' pii operai
per coltivare quella vigna del Signore, dove anche oggidì faticano
gesuiti, cappuccini ed altri religiosi. Ma questo ambasciatore con un
meschino accompagnamento appena giunto a Roma, senza che gli restasse
tempo di andare all'udienza, s'infermò, e pietosamente visitato dal
pontefice, diede poi fine al suo vivere, e gli fu fatto un magnifico
monumento in santa Maria Maggiore. Insorse nel presente anno una gara
non molto onorevole fra l'_arciduca Mattias e Rodolfo II Augusto_,
per ismorzar la quale lo zelante _papa Paolo_ spedì in Germania il
cardinal _Giovanni Mellini_ Romano. Cercò Mattias in una dieta di
tirare i cristiani dell'Ungheria a riconoscerlo per lor capo e signore.
Altrettanto fece ancora co' popoli dell'Austria. Dispiacque non poco
all'imperadore Rodolfo un tale attentato, siccome troppo ingiurioso
ai diritti e all'autorità sua. Però in Boemia, dove egli soggiornava,
annullò quanto avea operato l'arciduca, e cominciò a far gente; quando
ecco comparire colà il medesimo Mattias con un poderoso esercito di
venti mila persone tra fanti e cavalli. Rodolfo, buon principe, che
dovea aver fatto voto di vivere in santa pace, il più che potesse,
pregò il legato pontificio d'interporsi per un convenevole accordo.
Ottenne l'arciduca forse più di quel che pensava; perchè l'imperadore
si contentò di rilasciargli il dominio del regno d'Ungheria e
dell'arciducato di Austria con varii patti che non importa riferire.
Con somma magnificenza ed incessanti viva del popolo entrò dipoi
questo principe in Vienna nel dì 14 di luglio, ed ivi fu proclamato
re d'Ungheria, e poi coronato in Possonia con indicibil contento di
que' popoli, ma con grave pregiudizio della religion cattolica, perchè
fu necessitato a permettere la libertà di coscienza a tante sette di
eretici che aveano già infestata del pari l'Austria che l'Ungheria.

Continuarono in quest'anno ancora i trattati di pace fra i deputati
del _re di Spagna_ e dell'_arciduca Alberto_ dall'un canto, e quei
delle sette Provincie Unite dall'altro; al qual fine fu prorogata la
precedente tregua. Pretesero gli Olandesi in primo luogo che il re
Cattolico e l'arciduca non solamente riconoscessero le lor provincie
per libere, ma che rinunziassero ed ogni ragione e pretensione che
potessero aver sopra delle medesime, tanto per sè che per li lor
successori. Parve insolente ai cattolici questa dimanda. Più duro
ancora fu il nodo che si trovò pel commercio nelle Indie Orientali,
pretendendo gli Spagnuoli che dagli Olandesi si rinunziasse affatto
alla navigazione in quelle parti, quando, all'incontro, questa era
la pupilla degli occhi degli Olandesi, i quali avendo già provato
che immensi guadagni facessero i loro mercatanti in que' viaggi, fin
d'allora prevedevano che la conservazione e l'accrescimento della
lor potenza avea da provenire dalle Indie suddette. Però, quantunque
s'interponessero anche i ministri di Francia e d'Inghilterra per la
concordia, pure s'intralciò talmente l'affare, che andò per terra il
trattato. Non si perderono perciò d'animo i ministri dell'arciduca,
uno de' quali era il marchese Ambrosio Spinola, in cui non si sa
se maggior fosse il senno o il valore. Giacchè, secondo le presenti
disposizioni, speranza non restava di pace, proposero essi una tregua
di alquanti anni, e perciò nel maneggio di questa si spese il rimanente
dell'anno. Ebbe l'Italia nel presente anno più motivi d'allegrezza per
li magnifici maritaggi de' suoi principi. Imperciocchè già progettati
e conchiusi quei dell'_infanta Margherita_ figlia di _Carlo Emmanuele
duca_ di Savoia col principe _Francesco Gonzaga_ figlio primogenito di
_Vincenzo duca_ di Mantova, e dell'_infanta Isabella_, parimente figlia
di esso duca di Savoia, col principe _Alfonso d'Este_ primogenito di
_Cesare duca_ di Modena; fu risoluto il compimento di tali alleanze
nel carnovale di quest'anno. Per attestato del Guichenone, si portò
per questo in persona il duca di Mantova col figlio in Piemonte con
isplendido accompagnamento di nobiltà. Magnifica sopra modo fu la loro
entrata in Torino, essendo venuto a quella corte in sì lieta occasione
anche il duca di Nemours _Carlo Gonzaga_, loro cugino, di ritorno
da Roma. Scrive il medesimo Guichenon che esso duca di Nemours, come
procuratore del principe Francesco, sposò, nel dì 20 di febbraio, la
principessa Margherita; eppure il principe, secondo lui, era in Torino.
Nel giorno seguente il duca di Savoia col cardinale e cogli altri
principi suoi figli, e col duca di Nemours, andò a Chieri a visitare
il _cardinale Alessandro d'Este_ giunto colà col principe Alfonso suo
nipote, i quali nel susseguente giorno entrarono anche essi in Torino
colla medesima pompa con cui erano entrati i principi di Mantova.
Scrive il suddetto Guichenon, che lo sposalizio dell'Estense seguì nel
dì 16 di febbraio. Discorda egli da sè stesso. Oltre di che il Vedriani
nella Storia di Modena scrive che il cardinal d'Este e il nipote si
partirono da Modena per Torino nel dì 5 di marzo, e ci tornarono poi
a dì 8 d'aprile. Ma poco importa l'accordar questi testi. Certo è
che in Torino si fecero feste e divertimenti di gran magnificenza per
questi sposalizii. In Mantova, allorchè vi giunsero i principi sposi,
furono fatti spettacoli di tanta sontuosità e rara invenzione, che
riempierono ognun di stupore. Nè inferiori divertimenti cavallereschi e
splendide feste vide in tale congiuntura Modena, ai quali intervennero
non solamente i principi di Savoia, ma anche i _cardinali Pietro e
Silvestro Aldobrandini_, mentre erano in viaggio alla volta di Torino.

In questo anno ancora si effettuò il matrimonio di _Cosimo de Medici_,
primogenito di _Ferdinando gran duca di Toscana_, con _donna Maria
Maddalena d'Austria_, figliuola del fu _Carlo arciduca_, e sorella
dell'_arciduca Ferdinando_. Fu questa principessa da Trieste condotta
sul principio di novembre ad Ancona con grandioso equipaggio di nobiltà
e di galee. Arrivata a Firenze, trovò tutta quella città in gran gala,
ed ivi ancora più giorni si spesero in solennizzar le sue nozze con
varii nobilissimi solazzi. Era ben felice allora l'Italia; godeva
l'insigne benefizio della pace; aveva i suoi proprii principi, e questi
nelle loro funzioni gareggiavano nella splendidezza. Si sono ben mutati
i tempi; la fortuna d'Italia è ben declinata. Nè si dee tacere che nel
verno dell'anno presente in Venezia, Modena ed altre città di Lombardia
si provò sì aspro freddo, che memoria non v'era d'un somigliante
rigore. Cadde anche tal copia di nevi, che arrivò all'altezza di
ventiquattro oncie, e fece col peso cadere gran quantità di tetti, e
rendè impraticabili le contrade e strade. Per l'impresa di Famagosta,
sì infelicemente riuscita nell'anno precedente, era in collera il gran
duca di Toscana, e volendo con qualche altra impresa risarcire il suo
onore, rinforzò la squadra delle sue galee con cinque vascelli, tutti
ben corredati e muniti di gente, e la spedì in Africa sotto il comando
di Silvio Piccolomini, personaggio che nelle guerre di Fiandra avea
acquistato gran nome. La città di Ippona, oggidì Bona, celebre pel
vescovato di sant'Agostino, insigne dottor della Chiesa, fu l'oggetto
delle lor prodezze. Con tal vigore restò essa assalita dalle armi
cristiane, che nulla valse la resistenza de' Mori, dei quali assaissimi
furono trucidati, molti più fatti prigioni. Dopo il sacco e l'incendio
di essa città, se ne tornarono i cristiani a Livorno. Nel dì ultimo di
giugno mancò di vita il grande annalista della Chiesa _Cesare cardinal
Baronio_. Il merito insigne di questo porporato ha esatto da me il
farne menzione.




    Anno di CRISTO MDCIX. Indizione VII.

    PAOLO V papa 5.
    RODOLFO II imperadore 34.


Grandi consulte si tennero alla corte di Madrid nel verno di quest'anno
pel progettato accomodamento fra la Fiandra e le Provincie Unite. In
Anversa ancora fra gli scambievoli deputati delle parti seguirono
amichevoli e lunghi combattimenti per questo negozio. Consistevano
le principali difficoltà a vederne il fine nel pretendere il re di
Spagna che fosse libero ai cattolici nell'Olanda l'esercizio della
religione; alla qual dimanda era specialmente spronato dallo zelo
del pontefice, e che non fosse permessa agli Olandesi la navigazione
all'Indie: punti ai quali troppa resistenza mostravano le provincie
eretiche. Finalmente bisognò che l'altura degli Spagnuoli e i
desiderii dell'arciduca Alberto cedessero alla mala situazione de'
loro interessi, non sapendo essi come continuar la guerra con gli
Olandesi, favoriti sempre sotto mano da' Franzesi ed Inglesi. Però
infine si conchiuse, nel dì 9 d'aprile, una tregua di dodici anni,
in cui fu dichiarato che l'arciduca trattava colle Provincie Unite
come con provincie e Stati, sopra i quali non pretendeva cosa alcuna.
Si lasciò andare la pretension della religione. Quella dell'Indie
si acconciò con imbrogliate parole, restando vietato agli Olandesi
l'entrare ne' paesi del re fuori dell'Europa, senza nominar le Indie.
Conviene ben credere che la corte di Spagna e l'arciduca avessero
gran bisogno e sete di questo accomodamento, perchè neppur poterono
indurre le Provincie Unite, possedenti alcuni forti sulle rive della
Schelda, a levar gli esorbitanti dazii imposti a chi volea navigare
per quel fiume: il che finì di distruggere il commercio di Anversa,
città che nei tempi addietro era stato il più ricco e celebre emporio
de' Paesi Bassi, ed angustiata fece maggiormente volgere esso commercio
ad Amsterdam e ad altri porti dell'Olanda e Zelanda. Per questa tregua
non si può dir quanto fosse il giubilo delle provincie cattoliche della
Fiandra, le quali dopo tante e sì lunghe tempeste sperarono di godere
una volta il sereno. In Anversa per segno di eccessiva allegrezza,
dopo tanti anni di silenzio, si fece udire lo strepitoso suono di
quel campanone, a sonar il quale, secondo il Doglioni, vi si adoperano
almeno ventiquattro uomini nerboruti. Per ordine di _Filippo III_ re
di Spagna nell'anno presente furono cacciati da Granata e molto molto
più da Valenza i Mori, fin qui tollerati come sudditi della corona
in quelle parti, perchè si scoprirono delle intelligenze e trame di
essi coi Mori d'Africa e col gran signore, e fin coi re di Francia e
d'Inghilterra, per una ribellione. Nel mese d'ottobre sino al fine
di gennaio dell'anno seguente uscirono del regno di Valenza più di
cento trentaquattro mila di costoro, imbarcati parte in legni proprii,
e parte in somministrati dal re. Erano la maggior parte battezzati,
molti nondimeno finti e non veri cristiani. Indarno esibirono al re tre
milioni d'oro per potervi restare. Chi scrive che gli usciti di Spagna
furono novecento mila, e chi li fa ascendere ad un milione, ed anche a
due, pare che non meriti fede. Gran piaga che fu questa per la Spagna,
sì pel salasso di tanta gente, come per lo trasporto d'immense somme
d'oro, argento, gioie ed altre cose preziose fuori del regno. Molti di
costoro passarono in Italia e Francia, e gli altri in Africa. Essendo
restate incolte per questo moltissime terre, il re invitò a coltivarle
i popoli stranieri, con privilegii ed esenzioni per dieci anni. Ve ne
andarono non pochi dall'Italia, e fra gli altri cinquecento Genovesi,
raccolti alla sordina dai ministri del re.

Finì nel dì 7 di febbraio dell'anno presente i suoi giorni _Ferdinando
I gran duca_ di Toscana, principe che lasciò dopo di sè memoria di
una somma saviezza e magnificenza. Era signore di grave aspetto,
amator della caccia, ma senza che i divertimenti pregiudicassero
punto al negozio e al buon governo de' suoi Stati, col quale cercò
di farsi molto più amare che temere. Oltre ad altri figliuoli, ebbe
_Cosimo II_, che come primogenito a lui succedette nel ducato; e
_Carlo_, che nel 1615 in età di diecinove anni fu decorato della
sacra porpora da _papa Paolo V_. In questi tempi _Carlo Emmanuele
duca_ di Savoia, siccome principe dotato di un maraviglioso ed insieme
sempre inquieto spirito, meditò di nuovo di sorprendere la città di
Ginevra; ma, scoperta la mena, gli andò fallito il colpo. Avea egli
cominciata anche una tela coi cristiani del regno di Cipri per le
giuste pretensioni che la casa di Savoia conservava su quella isola. Si
esibivano essi cristiani, forse ascendenti al numero di trentacinque
mila, di rivoltarsi per iscuotere il giogo turchesco, ogni qual volta
comparisse colà per mare un grosso corpo di truppe regolate dal duca.
Andarono innanzi e indietro persone travestite, maneggiando questo
affare, finchè intercetta una lettera dai Turchi, li mise in sospetto
di qualche trama. Di qua venne la rovina di que' poveri cristiani,
e il duca rimase deluso nelle sue speranze. Ma se a questo principe
d'alti pensieri andava a male una idea, cento altre ne metteva egli
immediatamente in campo. Di ricche pensioni aveva ottenuto dalla
corte di Madrid per li suoi figli; pure internamente era malcontento
degli Spagnuoli anzi gli odiava. Però in questi tempi si trattò colla
corte di Francia per collegarsi seco, proponendo al _re Arrigo IV_
la conquista dello Stato di Milano, il matrimonio della primogenita
del re col primogenito suo principe di Piemonte, e di una delle sue
figlie col Delfino di Francia. Il re Arrigo, tutto che sapesse quante
macchine avesse fatto il duca contra di lui, vivente il maresciallo di
Birone, pure, conoscendo il gran talento di questo principe, ne avea
conceputa una singolare stima, e però diede volentieri ascolto alle di
lui proposizioni, e si crede che sarebbe concorso all'esecuzione dei
suoi grandiosi disegni, se non fosse intervenuto ciò che è riserbato
all'anno seguente. Non lasciava per questo il duca di trattar con
gli Spagnuoli a fin di ottenere maggiori vantaggi, facendo loro
sempre paura con lasciar traspirare anche i suoi maneggi col re
Cristianissimo.




    Anno di CRISTO MDCX. Indizione VIII.

    PAOLO V papa 6.
    RODOLFO II imperadore 35.


Quasi niuno avvenimento degno di memoria ci somministra l'anno
presente, fuorchè il sommamente tragico della Francia. Era il _re
Arrigo IV_ intento in questi tempi a raunare una potente armata.
Credevasi che le sue mire fossero per sostenere i principi protestanti
contro i cattolici nella gran disputa che bolliva allora per la
successione del ducato di Cleves, ancorchè il _pontefice Paolo_ per
mezzo del suo nunzio facesse il possibile per farlo smontare da questa
risoluzione non lodevole in un monarca cattolico. Tenevano altri
ch'egli sotto quell'ombra meditasse unicamente di muovere guerra allo
Stato di Milano, e che a questo fine fosse come fatta una lega con
_Carlo Emmanuele duca_ di Savoia. I motivi del suo disgusto colla
corte di Madrid erano nati dall'essersi negli anni addietro ritirato
in Fiandra, e poscia a Milano, _Arrigo di Condè_, primo principe della
casa reale dopo la linea regnante. E vogliono che non propriamente
nascesse tanta amarezza in cuore del re a ragion della fuga di esso
principe, ma perchè questi avesse sottratto alle voglie di quel monarca
sua moglie di rara avvenenza, cioè Enrichetta Carlotta figlia del gran
contestabile di Memoransì, per la quale esso re vivea spasimato. Non
si può negare: Arrigo IV, principe sì celebre pel suo valor guerriero,
per l'animo suo sommamente perspicace e generoso, e per altre sue
impareggiabili qualità, per le quali si comperò l'universal amore dei
suoi popoli, altrettanto famoso si rendè per l'intemperanza sua negli
amori donneschi, talmente che il più accreditato autore della di lui
vita confessa che si sarebbe potuto formar dieci o dodici romanzi delle
sue debolezze in questa passione: tanto era egli perduto verso il sesso
femmineo. Gran cosa! Tengo io per arte fallacissima, anzi fallita
l'astrologia: pure scrivono che più di uno predisse in quest'anno
la di lui morte violenta, allegando spezialmente le Centurie di Gian
Rodolfo Camerario, stampate in Francoforte l'anno 1607, nelle quali
secondo l'oroscopo veniva chiaramente predetta essa morte d'Arrigo
IV nell'anno cinquantanove, mesi nove e giorni ventuno di sua vita,
siccome dicono che appunto avvenne. Ma probabilmente si ingannano,
perchè solamente correva in quest'anno il cinquantesimo settimo di
sua età. Potrebbe anche dubitarsi di qualche impostura, cioè di una
finta antidata. Tralascio altre predizioni, fabbricate forse dopo la
morte di lui, e fatte passare per cose anteriori per dar credito alla
mercatanzia. La verità si è, che meditando egli di uscire in campagna,
e volendo lasciare la _regina Maria_ de Medici sua moglie reggente
del regno con piena autorità, durante l'assenza sua, la fece coronare
in San Dionigi nel dì 15 di maggio con gran pompa e solennità: dopo
di che si restituì a Parigi per vedere il superbo apparato che ivi
si facea pel ricevimento ossia per l'ingresso di lei in quella gran
città. Nel dì seguente 14 di maggio, quattro ore dopo il pranzo,
uscito egli in carrozza con alcuni duchi e marescialli, gli convenne
fermarsi in una strada stretta per l'incontro d'alcune carrette:
nel qual tempo Francesco Ravagliac, uomo fanatico, che da gran tempo
meditava di ucciderlo, se gli presentò improvvisamente alla carrozza,
e con due coltellate verso il cuore il privò all'istante di vita.
Avrebbe questo scellerato, con gittare il coltello e mischiarsi nella
folla, probabilmente potuto salvarsi; ma egli come glorioso di tanta
iniquità, tenendo in mano l'insanguinato ferro, fu conosciuto e preso.
Non si potè con tutti i tormenti ricavar da lui che alcuno fosse Stato
promotore o complice dell'orrido fatto, sostenendo di aver creduto di
fare con questo esecrabil parricidio un'opera piacente a Dio in bene
della cristianità; onde venne poi condannato ad una tormentosissima
morte. Non si può dire quanto fosse compianto da' suoi popoli il
funestissimo e non meritato fine d'un re sì glorioso, sì amato, a cui
poscia fu dato il titolo di Grande. Nel dì seguente venne proclamato re
Lodovico XIII suo figlio primogenito, che non avea per anche compiuti
i nove anni e la reggenza del regno restò appoggiata alla regina Maria
sua madre. Fu poi solennemente coronato il novello re nell'ottobre
seguente, e il principe di Condè pacificamente se ne tornò a Parigi.

Essendosi oramai scoperti tutti i precedenti imbrogli del duca
di Savoia col fu re Arrigo, e svanitane per la di lui morte ogni
esecuzione, grande amarezza contra di lui concepì la corte di Madrid;
e perciocchè il conte di Fuentes governator di Milano aveva ammassata
una poderosa armata, gran timore fu in Italia di guerra in Piemonte.
L'intrepido duca anch'egli dal suo canto fece quell'apparato che
potè di milizie, ed ottenne dalla regina reggente che il maresciallo
Lesdiguieres con un corpo di combattenti venisse in Delfinato, per
accorrere alla sua difesa, occorrendo il bisogno. Ma si dissiparono
poi questi nuvoli, non solo perchè il papa, i Veneziani e gli altri
principi d'Italia si studiarono alle corti di Spagna e Francia
d'impedire ogni rottura, ma ancora perchè cessò di vivere esso conte
di Fuentes, personaggio di sommo credito nell'arte della guerra, e
più desideroso d'essa che della pace. Abbiamo dal Doglioni, essere
stato sì esorbitante lo squagliamento delle nevi nelle montagne, fra
le quali è situato il nobile marchesato di Ceva in Piemonte, che,
inondata tutta quella valle, vi restarono annegate più di quattro mila
persone con innumerabil quantità di pecore e di altri bestiami, e che
rovinarono quattro ben forti rocche e trentadue borghi con tutte le lor
case. Aggiunse il medesimo storico che l'_Arno_ (vorrà dire il Tanaro)
_anch'esso scorrendo per mezzo la città di Ceva, tanto crebbe nel dì
13 di gennaio, che menò via un ponte sopra esso fondato già con dodici
archi di pietre quadre, e con fortissime catene congiunto, con cento
venti edificii fabbricati sopra esso_ (il che par cosa da non credere),
_che da mezza notte spiantandosi fu la morte di tutti quegli abitanti.
Il seguente giorno più crescendo l'inondazione, la parte più bassa
della città rimase tutta abbattuta; e si fe' conto che vi perirono più
di mille e cinquecento persone senza le robe e case_. Conoscendo il
pontefice _Paolo_ di quanto decoro, e molto più di quanta utilità per
la religione cattolica potrebbe essere lo studio delle lingue ebraica,
greca, latina ed arabica, nel dì 28 di settembre dell'anno presente
pubblicò una bolla, con ordinare che in ogni studio di religiosi
regolari, sì mendicanti che non mendicanti, vi fosse un maestro delle
tre prime lingue, e negli studii maggiori quello ancora dell'arabica.
Lodevolissimo e nobil pensiero, e comandamento degno di un zelante
pontefice, il quale meritava e tuttavia merita maggior esecuzione,
massimamente in Italia, dove certo non mancarono ingegni alti a tutte
le belle arti.




    Anno di CRISTO MDCXI. Indizione IX.

    PAOLO V papa 7.
    RODOLFO II imperadore 36.


Gran tranquillità godè in quest'anno l'Italia, dacchè _Filippo III_ re
di Spagna, o per sua inclinazione alla pace, o perchè così richiedeva
l'infievolito stato della sua monarchia, avea comandato che si
disarmasse nel ducato di Milano. Stentò molto a far lo stesso Carlo
Emmanuele duca di Savoia, nel cui animo non trovavano mai posa le idee
di qualche novità pel proprio ingrandimento. In questi tempi ancora
meditava egli la ricuperazion di Ginevra; ma scoperte le intenzioni
della reggente di Francia troppo contrarie alle sue, quantunque il
nunzio del pontefice si sbracciasse per distornar quella corte dalla
protezion de' Ginevrini, finalmente gli convenne accomodarsi alle
circostanze presenti, e deporre per ora i suoi marziali disegni. Tanto
più si vide egli astretto a questo, perchè fra le corti di Francia e
di Spagna si conchiuse nell'anno presente una lodevol unione mercè
di due matrimonii accordati, e da eseguirsi a suo tempo, cioè di
_donna Anna_ infanta primogenita di Spagna, figlia del _re Filippo
III_, col giovinetto re Cristianissimo _Lodovico XIII_; e di _madama
Elisabetta_, figlia primogenita del fu _Arrigo IV_, con _Filippo IV_
principe di Spagna, figlio del regnante _Filippo III_. Pubblicaronsi
poi solamente nell'anno seguente questi trattati. Ed era cosa curiosa
in questi tempi il vedere come il suddetto duca di Savoia maneggiava
anche egli l'accasamento del principe di Piemonte suo figlio ora con
una principessa di Francia, ora con un'altra del re di Spagna, del
re di Inghilterra e del gran duca, tenendo mano in tutte le corti, e
proponendo sempre nuovi progetti, niun de' quali finora ebbe esito
felice. Avvenne anche uno strano accidente in Torino nel dì 6 di
giugno. Non si sa da chi fu sparsa voce che ad esso duca era stata
tolta la vita da' Franzesi nel parco. Di più non vi volle, perchè
il popolo di quella città, amantissimo del suo sovrano, eccitasse un
fiero tumulto, gridando ad alle voci: _ammazza, ammazza i Franzesi_.
Prese l'armi, tutti andarono a caccia d'essi Franzesi, i quali, udito
il gran rumore, chi qua, chi là corsero a rintanarsi. Era sul mezzodì,
e il duca, dopo data una lunga udienza, s'era coricato sul letto, e
avea preso sonno. Svegliato dai suoi cortigiani, e informato di quel
disordine, corse tosto al balcone della galleria per farsi vedere.
Raffigurato che fu dal popolo, si convertirono gli sdegni in lietissime
acclamazioni; ed essendo cresciuta la folla alla piazza, il duca uscì
in persona a meglio consolar gli occhi dei suoi buoni sudditi, e si
quetò tutta la sollevazione.

Fu rapita dalla morte nel settembre dell'anno presente _Leonora_,
figlia del fu _Francesco gran duca_ di Toscana, e moglie di _Vincenzo
Gonzaga duca_ di Mantova, che, per conseguente, era sorella di
_Maria de Medici_ regina e reggente di Francia. Continuarono in
quest'anno ancora le controversie dell'_arciduca Mattias_ in Germania
coll'imperadore _Rodolfo II_ suo fratello; perchè, mancando esso
Augusto di prole, e declinando di dì in dì la sua sanità, Mattias,
assai avido di signoreggiare, voleva per tempo mettersi in possesso
de' diritti della successione dell'augusta casa d'Austria. Non lasciò
il _pontefice Paolo V_ d'interporre i suoi più caldi paterni uffizii
per promuovere la concordia fra loro. Infatti seguì l'accomodamento,
essendosi contentato l'imperadore, a cagione d'un fiero sconvolgimento
di cose accaduto in Praga, che Mattias, già riconosciuto per re
d'Ungheria, fosse del pari accettato per re di Boemia, con riserbare
a sè, finchè vivesse, una specie d'autorità e dominio. Seguì la
magnifica coronazione di Mattias in Praga nel dì 23 di maggio, e perciò
rifiorì l'allegrezza in quelle contrade. Crebbe poi questa per le
nozze con gran pompa solennizzate in Vienna sul principio di dicembre
dell'_arciduchessa Anna_, figlia del già _arciduca Ferdinando_ conte
del Tirolo, maritata col suddetto re Mattias. Tutto si applicò in
questi tempi papa Paolo a dare un buon sesto a tutti i tribunali ed
uffizii della curia romana, con prescrivere e ridurre a convenevoli
termini la loro autorità, con tassare i loro onorarii, e riformare una
man di abusi che da gran tempo erano stati permessi. Le sua prolissa
costituzione su questo, per cui si acquistò egli gran lode, fu poi nel
dì primo di marzo, non già (come per errore di stampa si ha dal suo
Bollario) dell'anno presente, ma del susseguente data alla luce.




    Anno di CRISTO MDCXII. Indizione X.

    PAOLO V papa 8.
    MATTIAS imperadore 1.


Stese in quest'anno la morte la sua giurisdizione sopra molti principi
della cristianità. Il primo d'essi a pagarle tributo fu l'imperadore
_Rodolfo II_, principe che nella pietà non si lasciò vincere da
alcuno, ma principe nato piuttosto per un chiostro, che per un seggio
imperiale: sì povero di spirito e dappoco si fece egli conoscere in sì
lungo corso del suo governo. Profittarono ben di questa sua debolezza
i Turchi. Io non so come il Doglioni il fa morto nell'ultimo dì del
precedente dicembre; altri nel dì 10 di gennaio dell'anno presente;
Andrea Morosino nel dì 21 d'esso mese. Egli è fuor di dubbio che la sua
partenza da questa vita seguì nel dì 20 del predetto gennaio; e però,
giacchè mancò senza lasciar prole, a lui succedette nel retaggio della
nobilissima casa d'Austria _Mattias_ suo fratello, il quale dipoi nella
gran dieta elettorale tenuta in Francoforte fu proclamato imperadore
nel dì 15 di giugno susseguente, e poscia nel dì 24 del medesimo mese
colle consuete magnifiche formalità coronato. Avea l'Augusto Rodolfo
tenuta in addietro la corte imperiale in Praga. Mattias la trasferì
a Vienna d'Austria. Colto parimente da improvviso accidente _Leonardo
Donato_ doge di Venezia, diede fine al suo vivere nel dì 16 di luglio,
a cui poscia succedette in quella dignità nel dì 27 d'esso mese
_Marcantonio Memo_, vecchio di gran prudenza, che già avea compiuto
l'anno settantesimo sesto di sua età. Inoltre cessò di vivere nel dì
18 di febbraio _Vincenzo Gonzaga duca_ di Mantova, principe che non
iscarseggiava di mente, ma che spezialmente fu portato dal suo naturale
alla giovialità e all'allegria: gran giocatore, grande scialaquator
del danaro, sempre involto fra il lusso e gli amori, sempre in lieti
passatempi o di feste, o di balli, o di musiche, o di commedie.
Restarono di lui tre figli maschi, cioè _Francesco_ primogenito, che
succedette a lui nel ducato, _Ferdinando_ creato cardinale da Paolo V
nel 1606, e _Vincenzo_, che medesimamente nel 1615 ottenne la sacra
porpora. Ma che? Dopo alquanti mesi, cioè nel dì 21 oppure 22 di
dicembre anche il novello duca Francesco in età di circa ventisette
anni compì il corso di sua vita, e sul principio dello stesso mese morì
ancora un unico suo figlio per nome _Lodovico_, di modo che non restò
di sua prole se non Maria, per la quale insorsero poi gravissime liti,
siccome diremo. Il perchè _Ferdinando cardinale_, soggiornante allora
in Roma, volò tosto a Mantova a prendere le redini del governo, con
animo di deporre il cardinalato, siccome poscia avvenne.

Una scena molto tragica toccò in quest'anno alla città di Parma.
_Ranuccio Farnese, duca_ di essa città e di Piacenza, era signor
d'alti spiriti, gran politico, ma di cupi pensieri, e di un naturale
malinconico, che macinava continuamente sospetti, per li quali
inquietato egli neppur lasciava la quiete ad altrui. Ne' suoi sudditi
mirava egli tanti nemici, ricordevole sempre di quanto era accaduto al
suo bisavolo _Pier Luigi_; e però studiava l'arte di farsi piuttosto
temere che amare, severo sempre ne' gastighi, difficile alle grazie.
Era egli ben rimeritato da' sudditi suoi, perchè al timore da lui
voluto aggiugnevano anche l'odio; e venne appunto nell'anno presente a
scoprirsi una congiura tramata contra di lui fin dall'anno precedente.
In essa erano principali autori il marchese Gian-Francesco San-Vitali,
la contessa di Sala, il conte Orazio Simonetta suo marito, il conte Pio
Torelli, il conte Alfonso e il marchese Girolamo amendue San-Vitali,
il conte Girolamo da Correggio e il conte Giambatista Mazzi ed altri.
Dicevansi ancora complici di sì fatta cospirazione il marchese Giulio
Cesare Malaspina capitan delle guardie del duca di Mantova, il marchese
di Liciana Ferdinando Malaspina, il conte Teodoro Scotti di Piacenza,
il conte Alberto Canossa di Reggio. Carcerati quasi tutti i primarii
capi di questa ribellione, e formato il processo, per cui dicono che
si provasse il lor disegno di assassinare e spiantar tutta la casa
Farnese, nel dì 19 di maggio le loro teste furono recise, ed impiccati
per la gola alcuni lor famigliari. Tutti i lor nobili feudi rimasero
preda del fisco, e ne seguirono poi varii sconcerti, perchè gli amici
de' nobili suddetti, pieni di sdegno, fecero delle incursioni nel
Parmigiano, mettendo a fuoco diversi luoghi. Inoltre il novello duca di
Mantova Francesco gran querela fece, per avere il Farnese non solamente
mischiato in un pubblico monitorio il suo capitan delle guardie, che
si protestava affatto innocente, ma anche tacitamente fatto credere
che il duca Vincenzo suo padre fosse stato il principal promotore di
quella cospirazione. E vi mancò poco che non si venisse a guerra aperta
per questo: il che sarebbe succeduto, se i re di Francia e Spagna e il
duca di Savoia non fossero entrati in sì fatta querela, e non avessero
con buone maniere spento il nascente incendio, essendo restate indecise
le ragioni dell'una e dell'altra parte. Quantunque sia da credere che
la verità e la giustizia onninamente regolassero il processo suddetto,
pure per cagion d'esso scapitò non poco il nome del duca Ranuccio, per
aver tanto declamato e sparlato di lui i suoi malevoli (e questi non
sono cessati giammai), spacciando come inventati que' delitti affine
di assorbire la roba di que' nobili il cui valore ascese ad un gran
valsente, e per liberarsi con tanta crudeltà da persone che gli davano
della soggezione. Anzi sparsero voce che esso duca, all'udire che anche
nelle corti non si era assai persuaso del reato di que' nobili, avesse
spedito al _gran duca Cosimo_ un ambasciatore con copia del processo,
affinchè comparisse la rettitudine del suo operato: e che da lì a
qualche tempo fosse rispedito l'ambasciatore con ringraziamenti al
Farnese, e con un altro processo sigillato, dal quale aperto apparve
con testimoni esaminati come lo stesso ambasciatore in Livorno avea
ucciso un uomo: cosa da lui non mai sognata, nonchè eseguita.




    Anno di CRISTO MDCXIII. Indizione XI.

    PAOLO V papa 9.
    MATTIAS imperadore 2.


Intorbidossi in quest'anno la pace d'Italia per le dissensioni insorte
fra i duchi di Savoia e di Mantova, delle quali spezialmente incomincia
a trattare in questi tempi Pietro Giovanni Capriata, oltre a Vittorio
Siri, al Guichenone ed altri storici. Non restò, siccome di sopra
accennammo, del defunto _Francesco duca_ di Mantova se non una picciola
figlia per nome _Maria_, di cui prese tutela il _cardinal Ferdinando
Gonzaga_. Apparenze vi erano, che la _duchessa Margherita_ figlia
di _Carlo Emmanuele duca_ di Savoia, e vedova d'esso duca Francesco,
fosse gravida: il che teneva in sospeso la determinazione del cardinal
Ferdinando intorno al deporre la porpora, volendo egli prima vedere,
se per avventura ne nascesse un maschio. Intanto il duca di Savoia,
principe che in sagacità di mente, in isperienza di affari, tanto di
gabinetto che di guerra, non avea pari, e a cui parea sempre troppo
ristretto il patrimonio di tanti Stati ch'egli godea di qua e di là
dai monti, giudicò questa essere occasion favorevole per islargar que'
confini. Cominciò dunque a pretendere che la vedova duchessa Margherita
sua figlia tornasse a Torino, e seco conducesse la figlia Maria.
Pretese inoltre che ad essa Maria sua nipote, siccome erede unica di
Francesco duca di Mantova suo padre, dovesse appartenere il Monferrato,
per esser quello un feudo, in cui succedono le femmine, e che appunto
era passato per via di femmine nella casa Paleologa, e poscia nella
Gonzaga. Ito a Mantova il principe di Piemonte _Vittorio Amedeo_, entrò
in negoziati col cardinale, il quale cominciò a barcheggiare, ricusando
soprattutto di lasciar partire la cognata e la nipote; la prima, perchè
gli fu proposto di sposarla, e faceva il papa difficoltà a concedere
la dispensa; l'altra, perchè sosteneva di esserne a lui dovuta la
tutela; ed infatti ottenne dal tribunal cesareo l'approvazione di
questo suo diritto. Per conto poi del Monferrato, pretendeva egli
escluse le femmine da quel feudo, qualora esistevano agnati, cioè
maschi della famiglia; ed allora esisteva esso cardinale con Vincenzo,
amendue fratelli dell'estinto duca Francesco, chiamati alla successione
d'esso Monferrato. Svanita poi l'apparenza della gravidanza della
duchessa Margherita, acconsentì il cardinale che essa ne andasse,
ma con ritener presso di sè sotto buona guardia la figlia. In tali
discordie s'interpose _don Francesco Mendozza_, marchese dell'Inojosa e
governator di Milano; e perchè insisteva il duca di voler la nipote, fu
progettato di metterla colla madre in deposito presso _don Cesare duca_
di Modena, per essere l'_infanta Isabella_ nuora d'esso don Cesare,
sorella della medesima duchessa Margherita. Sulle prime accettò il
cardinale questo partito, e l'avrebbe forse eseguito, se non si fosse
trovata ripugnanza nel duca di Modena ad entrare in sì fatto impegno,
temendo egli di disgustare in fine alcuno de' pretendenti. Tanto
nondimeno operò il governator di Milano, che l'indusse a condiscendere;
ma il cardinale diede indietro, nè volle più consegnar la picciola
principessa.

Allora fu che il duca di Savoia sdegnato risvegliò le antiche
pretensioni della sua casa sopra il Monferrato, intorno alle quali,
siccome già vedemmo, non avea voluto decidere l'_imperador Carlo
V_; e si venne ad una battaglia di penne, che sarebbe terminata in
tuoni e lampi che non fanno paura. Ma il duca di Savoia determinò di
accoppiarvi anche i fulmini preparandosi a far guerra di fatto. Già
avea delle truppe veterane in piedi, e cominciò ad arrolarne molte di
più, sperando di conquistare agevolmente il bel paese del Monferrato,
dove, a riserva di Casale e della sua fortezza, pochi altri luoghi
poteano far lunga resistenza. Era il cardinal Ferdinando, che già
aveva assunto il titolo di duca, personaggio di poca disinvoltura,
e piuttosto spensierato che altro ne' grandi affari. Trovavasi senza
milizie, e neppur pensava daddovero a raunarne, e a premunire i luoghi
forti del Monferrato. Tuttavia lo spinsero i suoi ministri a ricorrere
per patrocinio ed aiuto ai re di Francia e di Spagna, e a tutti i
potentati d'Italia. Fu creduto, che la Spagna fosse impegnata pel duca
di Savoia; ma i fatti non corrisposero poscia a questa voce. Il papa,
che, per attestato del Siri, facea sue delizie il riposo, per sua
natural timidità alienissimo dai rumori, ma che, secondo il parere dei
più saggi, si ricordava d'essere padre comune, non si volle mischiare
se non con amichevoli uffizii in questi imbrogli. I soli Veneziani e
il _gran duca Cosimo_ in Italia si dichiararono favorevoli al Gonzaga,
affinchè gli Spagnuoli non si servissero di questa occorrenza per
islargare le ali. Anche il re di Francia, ossia la regina reggente,
commossa spezialmente dalla parentela coi Gonzaghi, prese la loro
protezione, e fece fare intimazioni e minaccie al duca di Savoia. Ma
il duca, principe di grande animo, nulla sbigottito per questo, nel dì
20, o 22 di aprile col principe di Piemonte e col principe Tommaso suoi
figli mosse le armi sue contro il Monferrato. In poco tempo s'impadronì
di Trino, e nel dì 25 la città d'Alba dal conte Guido di San Giorgio
fu non solamente presa, ma anche saccheggiata, e il vescovo stesso
maltrattato e fatto prigione. Così Diano e la terra di Moncalvo ed
altri luoghi (fuorchè Casale, Pontestura, la rocca di esso Moncalvo, e
Nizza della Paglia) vennero in potere del duca.

Per tali novità i Veneziani somministrarono danaro al cardinale
duca, acciocchè facesse una leva di tre mila Tedeschi. Egli ne ordinò
un'altra di tre mila Svizzeri, e di assai più Italiani. Il gran duca
destinò d'inviargli altro maggior soccorso. Trovossi dipoi che neppure
il re di Spagna proteggeva il duca di Savoia, anzi l'Inoiosa governator
di Milano, oltre all'aver passati premurosi uffizii per fargli deporre
l'armi, e restituire i luoghi presi, o almeno depositarli in mano del
papa o di altro potentato, uscì in campagna, e fece ritirare l'armata
piemontese dall'assedio di Nizza della Paglia. Uscirono intanto
manifesti per l'una e per l'altra parte. Il castello ossia rocca di
Moncalvo si arrendè al duca, il quale non lasciava di sempre più tirare
al suo soldo Borgognoni e Svizzeri, e continuava la guerra con varii
successi, ch'io tralascio. Ma essendo accorso di Francia molto tempo
prima _Carlo Gonzaga duca_ di Nevers in soccorso del cardinale duca suo
cugino, cominciarono a comparire in Italia molte schiere di Franzesi
e dalla regina reggente di Francia si ammanniva anche un'armata per
inviarla a' danni del duca di Savoia. Oltre a ciò, il gran duca di
Toscana mise in viaggio alla volta di Mantova non già tredici mila
fanti e cinquecento cavalli, come ha il Capriata, ma bensì quattro
mila fanti e secento cavalli, come con buone memorie ho io scritto
altrove. E quantunque il duca di Modena per le istanze del governator
di Milano armasse i confini della Garfagnana, per impedire il passo a
questa gente, pure, serrando gli occhi, lasciò loro libero il varco
per altra parte. Mandò ancora l'_Augusto Mattias_ il principe di
Castiglione per intimare al duca di Savoia la restituzion delle terre
occupate; e il governator di Milano, che volea la gloria di acconciar
tutti questi rumori coll'autorità del re Cattolico suo sovrano,
accrebbe non poco l'armata sua, acciocchè il duca si arrendesse. Ed
egli infine si arrendè; e benchè nell'interno suo si rodesse per la
rabbia, pure mostrò tutta l'ilarità in condiscendere all'accordo per la
riverenza da lui professata al papa, a Cesare e al re di Spagna, che
così desideravano. Adunque nel dì 18 di giugno promise di consegnar
le terre prese nel Monferrato ai ministri cesarei e spagnuoli, che
poi le restituirono al duca di Mantova, restando poi da ventilare
le controversie civili in amichevol giudizio. Poco poi mancò che non
andasse in fascio la fatta concordia, perchè il cardinal Ferdinando
mise fuori un terribil bando contra del conte Guido di San Giorgio,
e pretese il risarcimento di tanti saccheggi, incendii e danni patiti
dai suoi sudditi del Monferrato; e se non era la corte di Spagna che
s'interponesse, e il facesse desistere da tali pretensioni, il duca di
Savoia, che con tutte le istanze de' Franzesi e Spagnuoli mai non avea
voluto disarmare, era in procinto di ricominciar la guerra. S'aggiunse
la pretensione del governator di Milano di avere in sua mano la
principessa Maria, sperandone un dì qualche vantaggio, se fosse mancata
la linea Gonzaga regnante allora in Mantova: nel qual caso credeano
spettante ad essa principessa il Monferrato. Ma il cardinale duca
stette saldissimo in negarla, e dalla corte di Francia e dei Veneziani
fu sostenuto in sì fatto impegno. E intanto il duca di Savoia restò
anche egli sommamente amareggiato della prepotenza degli Spagnuoli.

Altra guerra, benchè di minore importanza, avvenne in quest'anno
fra Cesare d'Este duca di Modena e la repubblica di Lucca. Durava il
sangue grosso fra i Lucchesi e i popoli della Garfagnana, sudditi di
Modena di là dall'Apennino, per cagion della passata guerra del 1602.
Insorsero nel giugno fra particolari persone delle offese ai contini, e
queste servirono di pretesto a quella repubblica per assalir di nuovo
nel mese seguente con alcune migliaia d'armati la Garfagnana. Perchè
non si aspettavano i Garfagnini una tale superchieria, facile fu ai
Lucchesi d'impossessarsi delle terre di Cascio, Monte Altissimo, Monte
Rotondo e Marigliana. Occupato ancora Monte Perpoli, vi fabbricarono
tosto un forte, e commisero saccheggi e violenze indicibili. Fecero
quella resistenza che poterono i valorosi Garfagnini a sì impetuoso
torrente, finchè il _duca Cesare_ irritato da sì inquieti vicini,
spedì colà il _principe Alfonso_ suo primogenito col _principe Luigi_
altro suo figlio, generale de' Veneziani, e con alquante migliaia
di fanti e cavalli, comandati dal marchese Ippolito Bentivoglio suo
generale, e ben provveduti di artiglierie e munizioni. Allora fu che
cambiò aspetto la guerra, e i Lucchesi d'assalitori divennero assaliti
con danno gravissimo delle lor terre. Si passano qui sotto silenzio
varie azioni sanguinose succedute in quelle parti, per dir solamente
che il Bentivoglio imprese l'assedio di Castiglione, terra e fortezza
de' Lucchesi, che cominciò a provare il furor delle artiglierie,
ma sostenuta con vigore da mille e ducento soldati che v'erano di
presidio. Tentarono invano i Lucchesi di darle soccorso, e intanto
sempre più continuarono gli approcci, e fu formata la breccia. Già
si disponevano le milizie ducali a dare un generale assalto, quando
colà sopraggiunse il conte Baldassare Biglia per parte del governator
di Milano. Imperciocchè, veggendo i Lucchesi mal incamminati i loro
affari, ricorsero alla solita áncora della protezion di Spagna,
e mossero l'Inoiosa ad inviare esso Biglia a Modena per ismorzar
quell'incendio. Perchè il duca stava saldo in pretendere il rifacimento
dei danni inferiti dagli ingiusti aggressori, e le spese dell'armamento
da lui fatto, nulla si conchiuse; laonde il Biglia, per timore che
intanto Castiglione fosse preso, colà si portò, e con pretesti di far
rendere quella fortezza, ottenuta licenza di entrarvi, allorchè vide
pronti all'assalto i ducheschi, fece esporre le bandiere di Spagna
sulle mura, e intimare agli assedianti ch'egli teneva quella piazza a
nome del re Cattolico. Tale era in questi tempi la riverenza e paura
della potenza spagnuola, che cessarono le offese, con essersi poi
stabilito che i Lucchesi, al paese dei quali anche dopo le interrotte
offese di Castiglione fu recata una desolazione, fossero i primi a
disarmare: dopo di che anche il duca richiamò in Lombardia le sue
milizie. Ma dai politici fu biasimato non poco questo principe, per
essersi lasciata levar di mano la vittoria al solo sventolare di un
pezzo di tela, giudicando eglino che conveniva prendere la piazza,
e poi col pegno in mano trattare d'aggiustamento. Ma forse con più
ragione fu dovuta questa censura al suo generale, che dovea prevedere
l'arte del Biglia e tirarsi il cappello sugli occhi.

Nè solamente dalle dissensioni dei principi patì in quest'anno l'Italia
dei gravi travagli; ne risentì anche forse dei più perniciosi dalle
battaglie dell'aria e del mare. Nel dì 11 di novembre si svegliò
una sì atroce tempesta nel Mediterraneo che fu creduto non essersene
mai provata una simile a memoria de' viventi d'allora. Porto non vi
fu, cominciando dalla Provenza sino alle ultime parti del regno di
Napoli, in cui non si affondassero quasi tutti i legni che ivi s'erano
ricoverati, con danno infinito di mercatanti, e sommo terrore d'ognuno.
In Genova spezialmente fu sì spaventoso lo eccidio di galee e navi, che
quasi supera la credenza. Penetrò la spietata furia degli stessi venti
nella Lombardia, dove rovinò tetti, abbattè case, sradicò alberi, e
fece altri funestissimi e non mai veduti danni. Riuscì in quest'anno ad
otto galee di Sicilia ben armate sotto il comando di Ottavio d'Aragona
di sorprenderne dodici turchesche nel porto di Scio. Cinque di queste
si sottrassero colla fuga, colle altre seguì un fiero combattimento,
in cui prevalsero i cristiani, restando prese quelle sette galee
con istrage di quegli infedeli, prigionia di cinquecento di essi,
e liberazione di circa mille schiavi battezzati. Montò ben alto il
bottino ivi fatto, perchè quelle galee portavano a Costantinopoli tutti
i tributi raccolti dalla Morea. Andarono in corso anche le galee del
_gran duca Cosimo_ nell'anno presente contro i Turchi nell'Asia Minore,
e, prese molte terre, le misero a sacco.




    Anno di CRISTO MDCXIV. Indizione XII.

    PAOLO V papa 10.
    MATTIAS imperadore 3.


Crebbero in quest'anno i dissapori fra _Carlo Emmanuele duca_ di
Savoia e il _marchese d'Inoiosa_ governator di Milano. S'erano messi
in possesso gli Spagnuoli di dar legge a tutta l'Italia. Il lor volere
dovea essere la regola degli altri principi, e ne abbiam poco fa veduto
un esempio nel _duca Cesare_. Credendosi eglino di trovar anche nel
duca di Savoia un principe che tremasse al tuono delle lor bravate,
gl'intimarono di disarmare, e venne ordine preciso da Spagna che, se
egli non ubbidiva, il governatore entrasse coll'armi in Piemonte;
ma s'ingannarono. Carlo Emmanuele a questa parola di ubbidire,
sconvenevole troppo per chi non era sottoposto alla Spagna per alcun
titolo di vassallaggio, se ne alterò non poco, e coraggiosamente lor
rispose che avrebbe deposte l'armi, se il governatore nello stesso
tempo avesse licenziate le sue truppe. Pubblicò ancora un ben sensato
manifesto, esprimente le sue querele pel procedere ingiurioso ed
imperioso degli Spagnuoli contra di lui. Oh allora fu che l'altura
spagnuola si sentì toccare sul vivo, quasi che il duca volesse andare
del pari col potentissimo loro monarca; e però l'Inoiosa nel dì 20
d'agosto si mosse da Milano con circa venti mila fanti e mille e
secento cavalli, ed appressatosi ai confini del Piemonte, stette
indarno aspettando se il terrore delle sue armi avesse maggior virtù
che le minaccie in carta. Ma il duca intrepido nelle risoluzioni sue,
animato ancora dai soccorsi, segretamente parte inviati, parte promessi
dalla Francia, più che mai si mostrò costante. Pertanto entrato lo
Inoiosa nel dì 7 di settembre su quel di Vercelli, prese la Motta e
Carenzana; e di più avrebbe fatto, se il duca, uscito anche egli in
campagna con dieci mila combattenti, non avesse fatta una diversione,
procedendo contro la sprovveduta città di Novara, di cui avrebbe anche
potuto impadronirsi; ma gli bastò con tal movimento di far retrocedere
lo esercito spagnuolo da' suoi Stati, siccome avvenne. Ciò fatto,
tanto l'ambasciatore di Francia che il principe di Castiglione ministro
dell'imperadore, e il nunzio apostolico, interposero i loro uffizii per
la pace. Infatti nel dì 17 di novembre ne furono abbozzati col duca i
capitoli. Ricusò il governator di Milano di sottoscriverli, e intanto
il marchese di Santa Croce colle galee di Napoli e Sicilia occupò sulla
riviera occidentale del mare Ligustico i marchesati di Oneglia e del
Marro spettanti al duca. Passò anche l'Inoiosa all'assedio di Asti;
ma perchè vi accorse con tutte le sue forze il duca, e si avvicinava
il verno, tempo mal proprio per le prodezze militari, se ne ritirò;
laonde, ormai conoscendo di aver che fare con chi non era figlio della
paura, diede di nuovo orecchio alle proposizioni della pace. Nel giorno
primo di dicembre fu conchiuso in Asti che il duca, per l'ossequio da
lui professato alla corona di Spagna, sarebbe il primo a disarmare;
che si renderebbe vicendevolmente ogni luogo preso; che le differenze
fra le case di Savoia e di Mantova sarebbono rimesse in arbitri; e che
il duca di Mantova renderebbe le gioie della duchessa Margherita, e in
certi termini pagherebbe le di lei doti, e quelle ancora della duchessa
Bianca di Monferrato. Contuttociò l'Inoiosa, siccome colui, a cui non
pareva assai umiliato il duca, e risarcito il decoro della sua corte,
perchè non vi era parola di sommessione e perdono richiesto da lui,
ricusò di sottoscrivere quegli articoli, allegando di non poter ciò
fare senza l'assenso del re Cattolico. In gravissime smanie proruppe
dipoi, perchè il _principe Tommaso_ avea presa Candia del distretto di
Novara, e perciò pubblicò un editto contro il duca che se ne rise. Con
queste irresoluzioni terminò in quelle parti l'anno presente.

Parlammo di sopra degli Uscocchi, masnadieri abitanti in Segna, città
di casa d'Austria, sui lidi dell'Adriatico. Erano essi tornati al
delizioso lor mestiere della pirateria, e in questi tempi specialmente
infestarono non meno le terre e i legni de' Veneziani, che quei
degli stessi Turchi. Ed appunto in questo anno il gran signore
spedì un ufficiale e minaccie a Venezia, quasi che la repubblica
fosse complice, o almen serrasse gli occhi alle loro insolenze.
Nel dì 8 di maggio dodici barche armate di essi masnadieri uscocchi
incontratesi con altrettante d'Albanesi, vennero ad una sanguinosa
battaglia, che costò loro ben cara. Per vendicarsene, tre giorni dopo
colta nell'isola di Pago la galea veneziana di Cristoforo Veniero,
la sorpresero crudelmente ammazzando quanti uffiziali e soldati vi
trovarono, a riserva di esso Veniero. Per le doglianze fatte dai Veneti
all'_arciduca Ferdinando_, furono spediti da Gratz commissarii, per
mettere in dovere que' corsari; ma sprezzati, se ne tornarono indietro,
quali erano venuti. Dopo di ciò essi Uscocchi assalirono varii luoghi
non men della repubblica veneta che de' Turchi, e ne menarono gran
bottino non solo di robe e di animali, ma anche di donne e fanciulli.
Migliore ripiego non seppero allora trovare i Veneziani, che di
proibire ogni navigazione e commercio con quelle vicinanze. Mandò bensì
l'arciduca un commessario a Segna, che fece bandi e giustizia contro
quella perfida gente. Ma appena fu partito il ministro di là, ben
arricchito colle prede fatte da essi Uscocchi, che quella mala gente
tornò al solito suo mestiere: il che obbligò i Veneziani a spedire
il capitano del golfo contra de' loro nidi, per rendere ad essi la
pariglia: ordine che fu ben eseguito col saccheggio di alquanti luoghi.
Ebbe nell'anno presente il _pontefice Paolo V_ una molesta briga colla
corte di Francia, per avere quel parlamento fatto bruciare il libro
del padre Suarez intitolato: _Defensio Fidei_, perchè vi s'insegnava
la dottrina che sia lecito l'uccidere i re tiranni e miscredenti.
Tale era il decreto del parlamento suddetto, che parea lesa l'autorità
pontifizia. Di gravi querele perciò furono fatte a Parigi dal nunzio
del papa; e finalmente si trovò temperamento, che il re scrisse
un'ossequiosa lettera al pontefice con proteste che niuno intendeva
di derogare ai diritti della santa Sede, con persuasione nondimeno che
anche la Santità sua condannerebbe come cattiva e perniciosa la prefata
dottrina.




    Anno di CRISTO MDCXV. Indizione XIII.

    PAOLO V papa 11.
    MATTIAS imperadore 4.


Non si sapea dar pace il _marchese dell'Inoiosa_, perchè il _duca di
Savoia_ non avesse finora imparato a chinare il capo, parendo che la
di lui resistenza e costanza nei suoi impegni tornasse in discredito
della potenza ed estimazione della corte di Spagna. Fece quanti mali
uffizii potè ad essa corte; e perciocchè furono intercette lettere
dal re Cattolico al medesimo governator di Milano, date nel dì 2 e
20 di gennaio dell'anno presente, si vide venuto ordine da Madrid
di continuar la guerra contra del duca. Queste lettere pubblicate
servirono del pari a scoprire le intenzioni degli Spagnuoli, contrarie
alle proteste di voler la pace, e a giustificare la necessità del
duca per la propria difesa. Sul fine di marzo uscì il governatore in
campagna con più di venti mila tra fanti e cavalli (altri dicono molto
più), e andò ad impadronirsi di Ricoveran nelle Langhe. Ancorchè il
duca non avesse che circa quindici mila combattenti (Vittorio Siri
non li fa più di dieci mila), pure anche egli animosamente si portò
all'assedio di Bestagno. Seguirono varie azioni calde, con danno per
lo più degli Spagnuoli, finchè il duca, conoscendosi soperchiato dal
numero de' nemici, si ritirò con buon ordine. Fu allora la città d'Asti
minacciata d'assedio, e andò in fatti l'Inoiosa ad accamparsi in quelle
parti. Perchè senza prendere il picciolo castello di Castiglione, non
poteva avvicinarsi ad Asti, dopo aver battuta una brigata di Savoiardi,
con pochi colpi di cannone obbligò i difensori di Castiglione a
renderlo con buoni patti. Ciò fatto, il duca, per aver inteso che da
Napoli, Firenze ed Urbino venivano altri rinforzi all'armata nemica,
e che il governatore avea occupato San Damiano, si ritirò sotto
Asti, e a vista di lui andò ancora nelle vicine colline a postarsi
il governatore. Uscì un giorno il duca addosso ai Napoletani con tal
vigore, che ne fece strage di trecento. A questo rumore tutto il campo
spagnuolo fu in armi, e si spinse contro il duca. Non tennero saldo i
suoi Svizzeri, e toccò alla cavalleria di sostener tutto il peso della
battaglia. La notte separò il combattimento, nel quale tanto il _duca_
che il _principe Tommaso_ suo figlio si segnalarono, avendo avuto
il primo uccisi due cavalli sotto di lui, ed uno il figlio. Restò il
campo agli Spagnuoli, ma colla perdita di mille persone, e di ottanta
rimaste prigioniere. Dalla parte del duca tra morti e prigionieri se ne
contarono non più di cento. Scrivono altri, che, quantunque poco sangue
si spargesse, pure non poco coraggio mostrarono le milizie del duca.

Allora si diede certamente principio all'assedio d'Asti, dove
pretendono alcuni che il governatore avesse più di trenta mila
combattenti. Seguirono poi varii fatti d'arme, e cominciò per le
fatiche, per li cattivi alimenti e pel fetore degli uccisi a provarsi
nelle milizie dell'Inoiosa una micidiale epidemia. Questo fiero
salasso, e più l'interposizione del nunzio del papa, del marchese
di Rambugliet ministro di Francia, che si servì di minaccie in tal
congiuntura, e degli ambasciatori d'Inghilterra e Venezia, indussero,
tanto il duca che il governator di Milano, a gustar le proposizioni
di un accomodamento. Nel dì 21 di giugno fu conchiuso, e poi nel dì
22 sottoscritto il trattato, per cui restò accordato agli Spagnuoli il
sì desiderato puntiglio che il duca fosse il primo a dar principio al
disarmamento, con far uscire d'Asti mille uomini di quella guarnigione;
dopo di che l'Inoiosa ritirò di là le sue truppe. Furono rimesse
al giudizio dell'imperatore le differenze delle case di Savoia e di
Mantova; rimessi in grazia del duca di Mantova quei che aveano prese
l'armi contra di lui; e dichiarato che, in caso di contravvenzione
dalla parte degli Spagnuoli, il maresciallo Lesdisguieres colle
soldatesche del Delfinato fosse tenuto a dar soccorso al duca.
Disapprovò poi la corte di Madrid la condotta del marchese d'Inoiosa,
e richiamatolo in Ispagna al rendimento dei conti, spedì al governo di
Milano don Pietro di Toledo marchese di Villafranca, il quale non tardò
a far comparire la sua ripugnanza all'esecuzion del trattato d'Asti,
tanto col negar la restituzione d'Oneglia e di Marro, quanto coll'andar
facendo nuove leve di gente invece di cassar le vecchie. Proponeva
egli intanto al duca dei grandi vantaggi, qualora questi avesse fatto
qualche atto di sommessione al re Cattolico, e si fosse gittato nelle
sue braccia. Tale in questi tempi era la politica spagnuola. Nè pure
il duca di Mantova Ferdinando, imboccato da essi Spagnuoli, volle
sottoscrivere la suddetta pace, e fece vendere i beni del conte Guido
di San Giorgio, valoroso signor Monferrino, che contra di lui avea
prese l'armi. Così passò l'anno presente, con restar fra le parti
una calma di apparenza e una vera segreta burrasca, ma insieme con
aumentarsi il plauso al _duca Carlo Emmanuele_, per non aver egli mai
consentito ad atto alcuno di umiliazione vergognosa e pregiudiciale
ai diritti della sua sovranità, e per essersi fatto conoscere maestro
di guerra, sostenendo con forze tanto inferiori lo sforzo de' suoi
avversarii: plauso nondimeno che gli costò ben caro per la desolazion
de' suoi sudditi e del suo erario, senza avere acquistato un palmo di
terreno.

Svegliossi un altro incendio di guerra nell'anno presente fra
la _repubblica di Venezia_ e l'augusta _casa d'Austria_, ossia
coll'_arciduca Ferdinando_. Per quante querele avessero fatto i
Veneziani con esso arciduca per le insolenze degli Uscocchi, esercitate
spezialmente nel precedente anno, e fatte calde istanze, affinchè
quei masnadieri fossero allontanati da Segna e dal mare, niun buon
effetto se n'era potuto vedere. Però, perduta la pazienza, tanto per
mare che per terra prepararono essi Veneti maniere più efficaci per
ottener colla forza quella giustizia che non potevano conseguir colla
ragione. Mandarono essi alquante galee a bloccar Trieste e Fiume, e
per terra genti che distrussero le saline fabbricate dai Triestini
contro i patti. Ma queste genti nel ritirarsi assalite da Benvenuto
Petazzi e dal capitano Daniele Francuol con assai schiere di armati
austriaci, rimasero sbaragliate e trucidate in buona parte. Spedirono
poscia i Veneziani nel Friuli un esercito di otto mila fanti e di due
mila cavalli, che, passati nel territorio degli Austriaci, presero
più di sessanta villaggi, e andarono finalmente a mettere l'assedio a
Gradisca, fortezza di molta importanza sopra il fiume Lisonzo, dove
era un presidio di valorosi difensori. Ma volendo essi Veneti far
leva di gente in Italia, trovarono difficoltà dappertutto. Il _papa_
spezialmente per le passate differenze disgustato di essi, non permise
ne' suoi Stati che si arrolasse alcuno. Molto meno _Cesare duca_ di
Modena, perchè la guerra si faceva contro l'imperador suo sovrano; e
perchè richiamato il _principe Luigi d'Este_ suo secondogenito dal
servigio di essi Veneti, della cavalleria de' quali era generale,
non volle ubbidire, il padre arrivò capitalmente a bandirlo, ma con
pensiero di assolverlo, subito che si potea, da tale disubbidienza.
Così fecero gli altri principi italiani; e perciò si rivolse la
repubblica a cavare dall'Albania, Dalmazia ed altri luoghi di oltramare
quanta copia d'armati potè. La gente inviata sotto Gradisca era in gran
parte collettizia ed inesperta nel mestier della guerra; i difensori
all'incontro avvezzi alle armi e feroci; sicchè tra le vigorose
sortite di essi, e gli assalti infelicemente dati dai Veneti, convenne
ritirarsi dall'assedio. E tanto più, perchè il nunzio del papa, il gran
duca di Toscana e il duca di Mantova s'interposero per trattar di pace:
al che si adoperava anche il governator di Milano, tutto che gli fosse
venuto ordine di Spagna di dare assistenza agli Austriaci contra de'
Veneziani. Entrò poscia la mortalità nel campo veneto, per cui restò
notabilmente sminuito; contuttociò riuscì al provveditor Foscarini e
all'Erizzo altro provveditore d'impadronirsi di Chiavaretto, Luciniso,
Fara e d'altri luoghi. Poco poi stettero ad ingrossarsi gli Austriaci,
che non solamente ripulsarono i Veneti, ma misero anche a ferro e fuoco
un gran tratto del loro paese, con declinare ogni dì più la fortuna
dell'armi venete. Mancò di vita in questi tempi _Marcantonio Memo_
doge di Venezia, e nel novembre fu a lui sostituito Giovanni Bembo,
personaggio di gran merito in età di ottant'anni.




    Anno di CRISTO MDCXVI. Indizione XIV.

    PAOLO V papa 12.
    MATTIAS imperadore 5.


Non sapeano darsi pace i ministri di Spagna, e massimamente il _Toledo_
governator di Milano, che il duca di Savoia _Carlo Emmanuele_ andasse
tuttavia colla testa sì alta, non avendo egli, per quante insinuazioni
gli fossero state fatte da amici e nemici, voluto mai indursi ad
umiliazioni improprie al suo grado, ma esatte da chi metteva in
confronto di questo principe la troppo eccedente grandezza dei monarchi
di Spagna. Faceva istanze il duca che il governatore eseguisse la
pace d'Asti, e, all'incontro, il governatore richiedeva che il duca
disarmasse: al che questi ripugnava per sospetto di rimanere esposto
alle vendette spagnuole. Pertanto lungamente s'andarono barattando
parole, progetti e ripieghi; e quando qualche proposizione piaceva
all'uno, incontrava tosto la disgrazia di dispiacere all'altro. Fu
inviato dal _pontefice Paolo_ a Milano e in Piemonte con titolo di
nunzio straordinario _Alessandro Lodovisio_ arcivescovo di Bologna,
che fu poi fatto cardinale nel dì 19 di settembre del presente anno; e
giunse ad essere papa, siccome diremo, col nome di _Gregorio XV_. Non
lasciò indietro diligenza veruna questo prelato per effettuar la mente
pia del pontefice; ma vi perdè anch'egli l'olio e la fatica. Andavano
perciò crescendo le diffidenze e le disposizioni a nuova rottura,
quando il duca per qualche lettera intercetta, o per altra via, venne
a scoprire una trama ordita dal _duca di Nemours_, ramo della casa
di Savoia, trapiantato in Francia, ma nemico d'essa, che adunati in
essa Francia tre o quattro mila soldati, e passando d'intelligenza col
governator di Milano, meditava di sorprendere la Savoia, e di unirsi
poscia cogli Spagnuoli. Fu molto sollecito il duca a far prendere dal
_principe Vittorio Amedeo_ suo primogenito i passi di Aunicy e Rumigli;
con che fece abortire tutti i disegni del suddetto duca di Nemours,
contra di cui si dichiararono ancora molti principi della Francia.
Veggendosi egli adunque alla vigilia di una nuova guerra, ordinò
che si fortificasse Asti e Vercelli, e che si fabbricasse un ponte
sul Po a Crescentino, e un altro alla Sesia, quasichè egli meditasse
di voler essere il primo alle ostilità. Sul principio di settembre
mosse il governator di Milano l'armata sua consistente in venti mila
fanti e tre mila cavalli, e gittò anch'egli un ponte sulla Sesia. Ma
eccoti comparire in campo anche il duca di Savoia con otto mila fanti
la maggior parte Franzesi, ed altrettanti e forse più fra Savoiardi,
Piemontesi, Svizzeri e Vallesi. In essa armata si contavano quasi due
mila cavalli, ch'erano il maggior suo nerbo, e valevano assai più dei
tre mila di Milano. Divolgava dappertutto il duca di avere venticinque
mila fanti e due mila cinquecento cavalli, per accrescere la riputazion
delle sue forze; e fu egli il primo a spignere in Monferrato le sue
genti, con occupar Villanova, Murano ed altri luoghi. Tentò anche di
rompere il ponte degli Spagnuoli sulla Sesia: il che non gli riuscì.

Nel dì 14 di settembre passò l'esercito ispano la Sesia, ed
incamminossi verso la Motta e Villanuova, dove s'era trincierato
il duca, con disegno di dar battaglia. Ma fu prevenuto dal duca, il
quale con una imboscata all'improvviso si scagliò contro la vanguardia
spagnuola al passaggio di un fosso, e cominciò a menar le mani. Duro
fu il conflitto; ma accorso tutto il campo del governatore, il duca fu
astretto a ritirarsi colla peggio, avendo perduto più di quattrocento
fanti e di sessanta cavalli, oltre ai feriti. Pareano indirizzate le
mire del Toledo sopra Crescentino; il duca, ancorchè il passaggio
gli fosse quasi precluso, pure arditamente portatosi colà, fece
passar la voglia ai nemici di tentar quella terra. Seguirono poscia
altre fazioni, avendo il duca occupati varii luoghi nel Monferrato,
e all'incontro il governatore di Milano Santià e San Germano; per
la quale ultima piazza, troppo vilmente renduta, fu d'ordine del
duca tagliato il capo a chi ne avea il governo. Intanto l'autunno
cominciava colle pioggie a difficoltar il campeggiare; e perciocchè il
governatore desiderava pure di segnalarsi con qualche fatto, accadde
che il duca mosse l'armata sua per andare a postarsi alla Badia di
Lucedio: laonde fu spedita parte della cavalleria spagnuola con fanti
in groppa ad assalire la di lui retroguardia. A poco a poco si andarono
impegnando le parti ad un fiero conflitto, sostenuto valorosamente
dai ducheschi, finchè sopraggiunsero le schiere tedesche, le quali per
fianco assalirono con tal vigore i reggimenti franzesi del duca, che li
misero in fuga; nè con tutte le esortazioni e preghiere di esso duca
si poterono ritenere i fuggitivi. Andò dunque in rotta e si disperse
l'esercito duchesco, con lieve strage nondimeno, essendo restati sul
campo poco più di quattrocento uomini, circa mille feriti e ducento
prigionieri, colla perdita di undici insegne di fanteria e tre di
cavalleria: laddove dalla parte degli Spagnuoli solamente vi perirono
cento soldati, ed altrettanti furono i feriti. Dopo di che l'armi del
governatore occuparono varii luoghi e spezialmente Gattinara, di modo
che venne Vercelli a restar come bloccato. Intanto dalla parte del mare
il signor di Broglio avea mossa guerra a Nizza; in Savoia tuttavia si
vivea con sospetti del duca di Nemours; molti Franzesi dell'armata
duchesca chiedevano congedo, e quel che più afflisse il duca, fu
l'essere stato imprigionato in Parigi il _principe di Condè_, principal
suo sostegno e speranza nei presenti travagli.

Trovavasi perciò il duca Carlo Emmanuele sbattuto dalla fortuna da
tutte le parti; e pure l'eroico suo animo giammai non s'invilì in tante
disgrazie e pericoli. Ricorse allora all'accortezza sua, per guadagnar
tempo, al _cardinal Lodovisio_ e al signor di Bethunes ambasciatore
di Francia, facendoli muovere di nuovo proposizioni di pace con don
Pietro di Toledo, il quale volentieri vi prestò l'orecchio, parte
perchè stanco dei disagi della guerra, e parte perchè tutto gonfio
credeva di avere talmente abbassato il duca, che più non potesse alzare
il capo. In questo mentre non solamente respirò Carlo Emmanuele, ma
cominciarono anche a prendere miglior piega gli affari suoi in Savoia e
Nizza, per essere seguito un accordo col duca di Nemours. Oltre a ciò,
il re di Francia gli promise di non abbandonarlo; e i Veneziani, coi
quali egli avea fatta dianzi lega, gl'inviarono buone somme di denaro,
e promesse di settantadue mila ducati il mese, durante la guerra, in
guisa tale, ch'egli andò da lì innanzi inventando nuovi sotterfugi
per non accordare giammai alcuna delle condizioni poco onorevoli per
lui, proposte dal governatore. Parlò poscia con tuono più alto, dacchè
intese che l'esercito spagnuolo notabilmente ogni dì più scemava per
le malattie e per le diserzioni, stante il non correre le paghe. Si
ridusse poi a tale il Toledo, che gli convenne ritirar le sue truppe
dal Piemonte, con lasciar solamente ben presidiato San Germano, e con
saccheggiare e incendiare Santià. Venuto intanto il duca a scoprire che
il principe di Masserano era in trattato col governator di Milano di
prendere presidio spagnuolo, sotto le feste di Natale gli spedì addosso
il principe di Piemonte suo figlio con cinque mila fanti e mille
cavalli, che forzò quella terra a rendersi. Tali furono nel presente
anno gli avvenimenti del Piemonte.

Quanto alla guerra de' Veneziani cogli Austriaci, continuò questa senza
fatti meritevoli, che io mi fermi a raccontarli. Solamente accennerò
che ad essi Veneti riuscì nel dì 19 di marzo d'impossessarsi della
fortezza di Mascheniza, e poi di Sorisa, nido d'Uscocchi. All'incontro,
venne fatto agli Austriaci di occupar la Pontieba de' Veneziani, dove
fecero buona preda. Ma non tardò il provveditor Foscarini col conte
Francesco Martinengo a ricuperar quel luogo, e poscia ad occupar
anche la Pontieba Austriaca, posta di là dal fiume, con tutte le
mercatanzie e robe di molto valore che ivi si trovarono. Restò anche
preso dai Veneziani Caporetto, luogo d'importanza, con istrage di
alcune centinaia d'Austriaci, e ben fortificato dipoi. _Don Giovanni
de Medici_ passò in questo anno al servigio dei Veneziani con titolo
di governator generale. Nè si dee omettere che, andando in corso
nell'anno presente la squadra delle galee di Napoli nel Mediterraneo,
s'incontrò nella flotta de' Turchi, e venne furiosamente alle mani.
Dicono che si contarono affondate sei galee di que' Barbari, e sedici
altre danneggiate oltre modo dalle artiglierie de' cristiani, e che vi
rimasero estinti più di due mila Musulmani. Probabilmente la fama avrà
ingrandita questa vittoria, non sapendosi che i cristiani andassero
a contare gli estinti dell'armata nemica. Parimente dalle galee del
gran duca, correndo il mese di maggio, furono prese due turchesche,
con guadagno di più di cento mila scudi, e liberazione di quattrocento
trenta schiavi cristiani, in luogo dei quali furono posti al remo
ducento quaranta Turchi. Medesimamente vennero in potere delle galee
di Malta sette legni turcheschi colla morte o prigionia di cinquecento
giannizzeri, che vi erano sopra.




    Anno di CRISTO MDCXVII. Indizione XV.

    PAOLO V papa 13.
    MATTIAS imperadore 6.


Già vedemmo che nella pace d'Asti fra la Spagna e il duca di Savoia fu
concordato che, in caso di inosservanza dalla parte degli Spagnuoli,
il maresciallo di Lesdiguieres dovesse accorrere in aiuto del duca.
Fece _Carlo Emmanuele_ così chiaramente conoscere il mancamento degli
Spagnuoli in questo particolare, che Lesdiguieres si credè obbligato
come persona privata a mantener la parola. Per li recenti matrimonii
regali passava allora fra le due corti di Parigi e di Madrid buona
armonia, e però i ministri di Spagna gran rumore ed opposizion faceano
alla risoluzione del maresciallo. Ma questi infine la vinse, sostenendo
che l'onor suo, e più quel della corona vi era impegnato, per sostenere
la pace fatta per ordine del re Cristianissimo. Arrivò egli dunque a
Torino nel dì 5 di gennaio dell'anno presente con sette mila pedoni
e cinquecento cavalli: soccorso, che, come venuto dal cielo, fu
accolto dal duca con gran giubilo, siccome il suo condottiere, con
ogni dimostrazione di onore e d'affetto. Erasi ritirata la principessa
di Masserano coi figli in Crevacuore, dove avea ammesso presidio
spagnuolo. Il duca, senza perdere tempo, spedì colà con assai forze
_Vittorio Amedeo_ suo figlio principe di Piemonte, che, disposte
le artiglierie, cominciò a bersagliare la piazza. Per soccorrerla
inviò il Toledo un corpo di gente sotto il comando di don Sancio
di Luna castellano di Milano, il quale, trovato ben trincierato il
principe, altro far non potè che accamparsi in vicinanza di lui. Ma
nel visitare i posti insorta una scaramuccia, restò egli ucciso, e
Carlo di Sanguinetto, mastro di campo, con un terzo di Napoletani vi fu
fatto prigione. Intanto la guernigione con capitolazione onesta rendè
il castello. Passò dipoi il duca coi figli _Vittorio_ e _Tommaso_,
con Lesdiguieres e con tutte le sue forze nel Monferrato; impiegò
ventiquattro pezzi di bombarde a battere la fortezza di San Damiano
da quattro lati. Dentro vi era un debole presidio. Mentre un dì si
dava un furioso assalto ad una parte, i difensori quasi tutti accorsi
colà ne lasciarono esposta un'altra al tentativo della cavalleria
franzese, la quale, messo piede a terra, si arrampicò sul muro. Presa
fu la terra, e tutta messa a sacco, ed anche usata crudeltà contro le
vite dei difensori. Vennero, d'ordine del duca, smantellate le mura,
affine di restar libero da quello stecco sugli occhi, venendo il caso
della restituzione. Nella città d'Alba poche munizioni, scarso presidio
si trovava. Vi fu inviato dal duca il conte Guido di San Giorgio con
sufficiente corpo di fanteria, cavalleria ed artiglieria a visitarla.
Giacchè il governator di Milano si guardava dal mettere in pericolo i
suoi, nè volle soccorrerla, dopo dodici giorni d'assedio, venne essa
città all'ubbidienza del duca, il quale s'impadronì anche di Montiglio,
terra che infelicemente anch'essa andò a sacco.

In un bell'auge erano già gli affari del duca, quando pel tanto pontare
della regina Maria madre del re Cristianissimo, ben affetta agli
Spagnuoli e alla casa Gonzaga, Lesdiguieres, per timore di perdere il
governo del Delfinato, se ne tornò di là dai monti con grave dispiacere
del duca: sennonchè da lì a poco tempo risorsero le speranze sue per
le mutazioni avvenute in Francia. Trovavasi pel favore della regina
suddetta salito si alto il Concino Fiorentino, che occupava tutta
la confidenza di lei e del giovinetto re Lodovico XIII, dipendente
tuttavia dai voleri della madre. Era costui conosciuto solamente
col nome di maresciallo d'Ancre, a cui l'invidia per l'eccedente
sua fortuna avea tirato addosso l'odio di quasi tutti i principi,
disgustati del governo della regina, sino a rivoltarsi contra del
medesimo re. Ma finalmente avvertito esso monarca onde procedessero
tanti torbidi e disordini, ordinò che l'Ancre fosse fatto prigione.
Perchè egli volle difendersi (così fu dato a credere al re), una delle
guardie l'uccise, e contro il cadavere di lui infierì dipoi la plebe
parigina. Colla morte di costui tornò la quiete nel regno; i principi
sollevati dimandarono perdono, ed ottennero grazia; e la regina madre
fu mandata a Blois in riposo. Vittorio Siri, fra gl'Italiani, ed alcuni
ancora degli scrittori franzesi, non han lasciato senza apologia la
memoria dell'Ancre, confessandolo immeritevole d'un sì lagrimevol fine.
Sperò allora il duca Carlo Emmanuele di essere meglio assistito. Ma
intanto _don Pietro di Toledo_ governator di Milano sì grossi rinforzi
avea ricevuto dalla Fiandra e da don _Pietro di Girona_ duca di Ossuna
vicerè di Napoli, che fu creduto ascendere l'esercito suo adunato a
venti mila fanti e cinque mila e cinquecento cavalli. Fu parere di
un saggio sperimentato capitano che per cogliere nel vero si avesse
ordinariamente a detrarre quasi un terzo del decantato numero delle
armate. Ora il Toledo con tante forze, senza neppure comunicar i
suoi disegni al consiglio, all'improvviso, passata la metà di maggio,
comparve sotto Vercelli; e fu sì inaspettato questo colpo, che quattro
compagnie di cavalli, uscite di quella città per ispiar gli andamenti
de' nemici, restarono tagliate fuori e disperse. Al primo avviso di
queste novità fu sollecito il duca a spedire mille e cinquecento fanti
ed alcune compagnie di cavalli, con degli ingegneri, che a man salva
entrarono in Vercelli. Ma essendo già formati i trincieramenti, e dato
principio all'espugnazione di quella città, volle il duca spignere colà
cinquecento cavalli, cadauno con un sacchetto di polvere in groppa; e
se n'ebbe ben a pentire. Perciocchè assaliti e respinti dalle milizie
spagnuole, accidentalmente s'attaccò fuoco a quella polve, e con
miserabil spettacolo, a riserva di cinquanta, gli altri morirono pel
fuoco, o si annegarono nella vicina Sesia, o abbrustoliti rimasero
prigionieri. Altri tentativi fece il duca per introdurre soccorsi,
massimamente di polve da fuoco, in quella città, e male di tutti gli
avvenne. Una memorabil difesa intanto faceva il presidio duchesco,
e per quanti assalti dessero gli Spagnuoli, venivano sempre con gran
mortalità respinti. Vi perirono fra gli altri il signor di Quen mastro
di campo de' Valloni, don Alfonso Pimentello generale della cavalleria,
don Luigi da Leva, Ottavio Gonzaga, il mastro di campo Cerbellone, il
conte di Montecastello, don Garzia Gomez generale dell'artiglieria, ed
altri uffiziali che io tralascio. Nulla dico delle lor soldatesche,
le quali, tra per le ferite e per le malattie patirono un notabil
deliquio. Essendo persistito quell'assedio dal dì 24 di maggio sino
al dì 26 di luglio, fatta un'onorevole capitolazione, ne uscì la
guernigion duchesca, e cedette il posto alla spagnuola. Le stanche
milizie furono appresso mandate ai quartieri.

Intanto lentamente procedeva per terra la guerra de' Veneziani contro
gli Austriaci, quando una nuova ne fu loro suscitata per mare dal
duca d'Ossuna vicerè di Napoli. Nemico egli dichiarato del nome
veneto, ed insieme voglioso di dar braccio alla casa d'Austria, fece
un bell'armamento di galeoni, o, vogliam dire, vascelli, e li inviò
nell'Adriatico sotto il comando di Francesco Riviera Granatino, per
fare una diversione alle armi venete. Immantinente ancora la repubblica
unì diciotto galee sottili, due galeazze e sette galeoni, e spintele
in mare, fece ritirare in fretta il Riviera a Brindisi. Fu allora
che gli Uscocchi, animati dal movimento de' Napoletani, uscirono con
assaissime barche in mare, e presero quanti legni mercantili ebbero
la disavventura di cader sotto le loro unghie, giugnendo coloro a far
prede fino sui lidi della città di Venezia. Ma più che mai ostinato
il duca d'Ossuna in questa impresa, a forza di nuovi aggravii e
gabelle radunato assai danaro, accrebbe sì fattamente la sua flotta,
che giunse ad avere trentatrè galee e diecinove galeoni, tutti bene
armati di soldatesca veterana, e inoltre di quattro altre migliaia
di combattenti. Ne fu generale don Pietro di Leva, e voce correa che
volessero procedere contro la stessa città di Venezia: voce al certo
troppo boriosa, ma per cui i saggi Veneziani non lasciarono di far
tosto le dovute provvisioni, con accrescere di fortificazioni e di
guardie le bocche delle lagune, dando perciò l'armi a tutto il popolo.
Passò il capitan generale, ossia provveditor veneto, Gian-Giacomo
Zane a Liesina colla sua flotta, composta di quaranta galee sottili,
quaranta barche lunghe, sei galeazze e quindici galeoni; ma quantunque
più di venti mila persone si contassero in essa, pure appena tre
mila ve ne erano di addottrinate nel mestier dell'armi. Arrivò colà
anche l'armata dell'Ossuna; e quando ognun si aspettava un fiero
combattimento, al quale si erano preparati gli Spagnuoli, il general
veneto inaspettatamente si ritirò nel porto, lasciando indietro una
tartana che restò preda de' nemici. Dalla forza de' venti trasportato
il Riviera verso la Dalmazia, s'incontrò in dieci galee e due barche
grosse de' Veneziani due delle quali galee, chiamate maone, siccome
ancora le barche, erano cariche di merci. Ebbero la fortuna di salvarsi
sette di quelle galee; ma le due maone colle due barche ed una galea
andarono precipitosamente ad afferrare il lido: con che fuggirono
gli uomini in terra; ma i legni rimasero in poter degli Spagnuoli
con tutte le merci e danaro, il valsente delle quali (forse non senza
millanteria) si fece ascendere ad un milione di ducati. Presero essi
dipoi diversi altri legni carichi di merci e di vettovaglie, perchè
liberamente scorreano pel golfo, senza che il provveditor Zane si
volesse affrontar con loro: perlochè fu dipoi processato, ma anche per
buone ragioni assoluto in Venezia. Perchè in questi tempi si aprì un
maneggio di pace alla corte di Madrid, il re Cattolico ordinò che si
ritirasse dall'Adriatico la sua flotta. Ma giunti in soccorso della
repubblica quattro mila e trecento Olandesi, guidati dal conte Giovanni
di Nassau, allora i Veneziani varcarono il Lisonzo, e tentarono di
passare sotto Gorizia. Dappertutto trovarono forti ostacoli, laonde vi
perirono molti lor bravi uffiziali, e fra gli altri Orazio Baglione e
Virginio Orsino di Lamentano. Anzi fu creduto che tra per il ferro e
per le malattie trenta mila soldati veneti lasciassero ivi la vita;
laddove degli Austriaci ne mancarono (per quel che ne fu detto)
solamente quattro mila.

Trattavasi intanto alla gagliarda di pace nella corte di Madrid,
essendo perciò giunte colà le procure tanto della repubblica veneta,
che di Carlo Emmanuele duca di Savoia nella persona di Pietro Gritti
ambasciator veneto, andando ben d'accordo d'interessi queste due
potenze. Furono bensì stabiliti gli articoli dell'accomodamento; ma a
ratificarli si trovarono renitenti non meno i Veneziani, che il duca
di Savoia e il duca di Mantova. I primi richiedevano la restituzione
delle prede fatte dal duca d'Ossuna, e voleano garante della pace
il re Cristianissimo. Il duca di Savoia, perchè pretendeva che la
restituzion di Vercelli precedesse al disarmo. Quel di Mantova stava
forte in richiedere il pagamento dei danni sofferti nel Monferrato, e
troppa ripugnanza sentiva a perdonare al conte Guido di San Giorgio.
Si giocò un pezzo colla più fina politica e con incredibili raggiri in
questi trattati, e vi ebbero a perdere la tramontana e la pazienza i
ministri del papa e del re di Francia, ansanti sempre di ridurre gli
alterati animi alla concordia. Ma ecco sopraggiugnere in Piemonte verso
il principio d'agosto il maresciallo di Lesdiguieres (benchè senza
approvazione del re Cristianissimo, per quanto si fece poi credere),
il conte d'Auvergne generale della cavalleria di Francia, il duca
di Roano, i conti di Candale, Schombergh, ed altra fiorita nobiltà
franzese, con buone brigate di fanteria e cavalleria; siccome ancora
il marchese di Baden, e il principe d'Ainault con molti Tedeschi, e
tre mila Bernesi, tutti in soccorso del duca di Savoia. Rinvigorito
da queste forze il duca, uscì in campagna, e nel dì primo di settembre
prese d'assalto la terra di Felizzano, dove circa mille e cinquecento
Trentini rimasero, parte tagliati a pezzi, parte prigioni. Quindi
s'impadronì di Quattordici, Refrancor, Ribaldone, Soleri, Corniento
ed altri luoghi dell'Alessandrino; poscia di Annone e della rocca
d'Arasso: per li quali progressi il Toledo governator di Milano,
impotente a campeggiare, si trovava in non lieve imbroglio. Ma ne
fu liberato dai monarchi di Francia e Spagna, che daddovero voleano
la pace d'Italia. Però nel dì 6 di settembre questa fu conchiusa,
con istabilire che il duca di Savoia restituisse tutto l'occupato
nello Stato di Milano, e nel Monferrato, e disarmasse; ed altrettanto
facesse ancora il governator di Milano; essendo rimesse all'imperadore
le pretensioni della casa di Savoia contro quella di Mantova. Per
conto dei Veneziani, l'_arciduca Ferdinando_, già divenuto re, dovea
restituire ogni luogo tolto ad essi, e slontanare gli Uscocchi da
Segna e dalle vicinanze del mare; siccome ancora i Veneziani doveano
restituire ogni luogo occupato agli Austriaci. Mostrossi dipoi adirato
il senato veneto contra de' suoi ministri, che aveano acconsentito a'
suddetti articoli; e il duca di Savoia per varie ragioni ricalcitrò.
Ma convenne cedere al re Cristianissimo, che risentitamente nè comandò
l'esecuzione, e fece anche arrestare in Lione per questo l'ambasciator
Contarino. E perciocchè i Veneziani non s'erano mai voluti ritirare
dall'assedio di Gradisca, e questa oramai agonizzava, il governator di
Milano ostilmente entrò nei territorii di Bergamo e di Crema, e recò
eccessivi danni a quegl'innocenti popoli. Da questa diversione risultò
la salute di Gradisca.

Era tornata in Lombardia e nel Friuli la calma mercè della
pace suddetta, ma non cessò per questo la burrasca nelle parti
dell'Adriatico. Aveano i Ragusei dato ricetto e viveri all'armata
navale del duca d'Ossuna; amareggiati perciò i Veneziani ordinarono
alla loro armata navale di danneggiar le terre di quella repubblica.
Essendo ricorsi quei di Ragusi all'Ossuna, spedì egli di nuovo il
Riviera alla lor difesa con una squadra di galee e galeoni armati
di tutto punto. Nel dì 10 di novembre furono a vista le due nemiche
flotte. La veneta era di lunga mano superiore all'altra in numero
di legni, ma non assai fornita di marinaresca, nè di combattenti.
Nel dì seguente le artiglierie diedero principio in lontananza alla
lor sinfonia. Ma non si venne mai all'abbordo; perciò, dopo aver
la capitana spagnuola cagionato gran danno colle bombarde e colla
moschetteria alle navi nemiche, talmente si sgomentarono le soldatesche
venete, che, per quanto facesse e dicesse il prode lor generale
Veniero, non ne potè avere ubbidienza. Cresciuto poi il vento, si
separarono le due armate; la veneta verso l'Albania e Schiavonia, con
perdersi cinque delle sue galee sottili per la furia del mare, e la
spagnuola a Manfredonia e Brindisi. Ebbero poscia il meritato gastigo
gli uffiziali veneti che aveano mancato al loro dovere. Il Veniero
fu premiato. Non tanto per isventare altri tentativi che potesse
far l'Ossuna, quanto per risarcire il suo onore, il senato veneto
immediatamente formò una maggiore armata navale di vascelli e di altri
legni da guerra, sì bella e potente, che da gran tempo non se ne era
veduta una somigliante, e vi imbarcò, oltre ad altre milizie, tre
mila Olandesi. Corse questa flotta per tutto il golfo anche nell'anno
seguente, senza trovare nemico alcuno, perchè l'Ossuna non si arrischiò
da lì innanzi a fare il bravo per mare. Ma quella guerra ch'egli
non potè più fare apertamente ai Veneziani, insidiosamente non cessò
egli di continuarla contra di loro nel cuore della stessa Venezia,
siccome diremo. Trovavasi in questi tempi l'_imperador Mattias_
senza successione; neppure ne aveano i due suoi fratelli, cioè gli
arciduchi Alberto e Massimiliano. Però l'_arciduca Ferdinando_ Aglio
del fu _arciduca Carlo_, pensando per tempo ai proprii interessi,
e ad assicurare per sè la corona imperiale, dopo avere ottenuta dai
suddetti due arciduchi una cessione, assistito dalla corte di Madrid,
si diede a tempestare Mattias, perchè almeno gli cedesse il titolo di
re di Boemia. Non sapeva indursi il buon imperadore a veder vivente il
funerale della sua autorità. Tuttavia, prevalendo l'esempio di quello
stesso che egli avea fatto, e molto più le premure del re Cattolico,
aggiunto il timore che potesse uscir fuori dell'augusta casa di Austria
lo scettro imperiale, si arrendè, ed adottò esso Ferdinando in figlio,
con riserbare a sè l'amministrazione degli Stati. Fu dunque Ferdinando
solennemente coronato re di Boemia nel dì 29 di giugno. Erasi nei tempi
addietro incapricciato _Ferdinando Gonzaga duca_ di Mantova di Camilla
Erdizina Casalasca, ed era giunto a sposarla. Se ne svaghì egli dipoi,
secondo il costume di chi fa simili salti; e furono trovate ragioni
per far dichiarare illegittimo e nullo quel matrimonio. Ciò fatto,
cercò ed ottenne in moglie _Caterina de Medici_, sorella di _Cosimo
II gran duca_ di Toscana. Nel dì 16 di febbraio del presente anno si
solennizzarono le loro nozze.




    Anno di CRISTO MDCXVIII. Indizione I.

    PAOLO V papa 14.
    MATTIAS imperadore 7.


Era ben colle carte stata data la pace nell'anno precedente all'Italia,
ma non per anche si mirava l'esecuzion della stessa pace. E ciò,
perchè diffidando il duca di Savoia del Toledo, torbido governator di
Milano, e degli Spagnuoli, non si sapea risolvere a disarmare, sempre
temendo di essere beffato, e che restasse ineffettuata la restituzion
di Vercelli. Nè i Veneziani dal canto loro si voleano quetare re, se
nello stesso tempo non vedeano soddisfatto al pattuito in favore del
duca lor collegato. Oltredichè, un fiero ondeggiamento tuttavia durava
fra essi e il _duca d'Ossuna_, facendo questi continue istanze che la
repubblica ritirasse dal golfo la sua armata navale, e licenziasse gli
Olandesi; altrimenti minacciava con somma altura di rinnovar la guerra,
al qual fine andava tutto dì accrescendo di nuovi legni la flotta sua.
Perciò da ogni parte si rinforzavano i sospetti, nè appariva il fine
di queste turbolenze. Ma perchè _Filippo III re_ di Spagna sinceramente
desiderava la quiete; e quando anche tale non fosse Stato il sentimento
de' suoi ministri, la corte di Francia assolutamente la volea per suo
decoro, dacchè il re Cristianissimo, oltre all'essere Stato il promotor
d'essa pace, se ne era anche dichiarato garante: finalmente il _duca
Carlo Emmanuele_, assicurato da esso re della puntuale corrispondenza
degli Spagnuoli, verso la metà di aprile disarmò, e rendè le piazze
occupate. Dal canto suo ancora il governator di Milano restituì al duca
le torre d'Oneglia, Marro e San Germano, ed alcuni altri luoghi. Ma
per conto di Vercelli, la cui restituzione era il punto più importante
degli altri, non sapeva egli trovar la via di rimetterne il duca in
possesso, con isfoderare ogni dì nuove pretensioni e difficoltà. Si
superarono ancor queste; laonde nel dì 15 di giugno tornò quella città
all'ubbidienza dell'antico suo sovrano. E tal fine ebbe la presente
guerra della Lombardia, per cui rimasero in vero sommamente afflitti
ed esausti gli Stati e l'erario di esso duca, senza ch'egli avesse
guadagnato un palmo di terreno. Si guadagnò nondimeno una singolar
riputazione entro e fuori d'Italia, per essersi fatto conoscere sì
coraggioso in guerra, e sì generoso conservatore della sua dignità,
essendosi specialmente compiaciuti gl'Italiani di trovare in questo
principe chi non si voleva lasciar soperchiare dalla prepotenza
spagnuola, che in questi tempi volea dar legge a tutta l'Italia. Nella
pace suddetta erano restati indietro gli affari del conte Guido di San
Giorgio, essendo i suoi beni stati confiscati dal duca di Mantova nel
Monferrato, senza che questo principe volesse mai intendere parola di
perdono. Si fece tirar ben bene gli orecchi, ma forzato in fine fu a
rimettere in sua grazia il conte, e alla restituzion de' suoi beni per
li buoni e forti uffizii del re Cristianissimo. Protestava di molte
obbligazioni il duca di Savoia ad esso re di Francia per l'appoggio
datogli nelle passate traversie, e però sul fine di ottobre inviò a
Parigi con superbo accompagnamento il cardinal Maurizio suo figlio per
portare i suoi ringraziamenti a quel monarca, ed anche per trattare
altri affari, dei quali si parlerà all'anno seguente.

Quanto alla _repubblica veneta_, intavolò essa dei congressi coi
ministri dell'_imperadore Mattias_ e del _re Ferdinando_, per dare
esecuzione ai trattati. E infatti si provvide alla quiete e sicurezza
dello Adriatico e del commercio, con ritirar gli Uscocchi da Segna
e dal litorale, e mandarli ad abitare a Carlistot, e ad altre
frontiere de' Turchi; e il fuoco dato alle lor barche mise fine alle
lor piraterie. Pure non tornò per questo la pace nel golfo a cagion
del duca _d'Ossuna_ vicerè di Napoli. Era questo signore di un genio
sommamente stravagante e borioso; sempre meditava delle novità, nè
prendeva consiglio se non dal suo capriccio. Il calpestare la nobiltà,
il violare l'immunità delle chiese, l'imporre tutto dì gravezze ai
Napoletani, e fino il rispettar poco gli stessi ordini della corte di
Spagna, erano i frutti del suo bizzarro ingegno. Soprattutto ardeva
egli di sdegno e d'odio contro la repubblica veneta, non sapendo
sofferire che essa facesse la padrona dello Adriatico, altizzando
perciò gli altri ministri della corona ai danni dei Veneti. Sapevasi
ch'egli faceva fabbricar nuovi legni, e ne procacciava degli altri
dalla Inghilterra, con far correre voce di volerla contro i Turchi;
il che obbligò la repubblica ad aumentar le sue forze di mare. Si
venne intanto a scoprire in Venezia una terribile congiura, di cui
comunemente fu creduto autore il suddetto Ossuna, siccome personaggio
capace di strani disegni. Trattavasi di dar fuoco all'arsenale e
a varie parti della città, di pettardare e spogliare la zecca, e
il tesoro di san Marco, di uccidere i principali senatori della
repubblica, e di occupare i posti principali di Venezia. A questo
fine si erano introdotti sotto varii pretesti in quella città molti
Spagnuoli e Franzesi, comperati per sì orribil attentato, e regolati
da chi se l'intendeva coll'ambasciatore di Spagna marchese di Belmar.
Doveano comparir legni armati, i quali s'impadronissero dei porti e
passi della laguna, con accorrere dipoi i vascelli grossi del regno di
Napoli, ed accrescere la confusione nei luoghi marittimi del Friuli, e
spignere soldatesche entro la città di Venezia. Tali erano le voci e le
relazioni che corsero allora di sì inumana impresa; e il Nani ed altri,
e specialmente il signore di San Real, descrivono tutta l'orditura di
questa macchina iniqua colle più minute circostanze, come se avessero
avuto sotto gli occhi tutto il processo: il chè come sussista, non si
può intendere, al sapere che i saggi Veneti tennero sotto rigoroso
silenzio gli esami fatti in questa congiuntura, nè fecero minimo
motto per incolpar l'Ossuna, ed ammisero in consiglio l'ambasciatore
spagnuolo senza lor menoma doglianza o parola di sì orrido fatto.
Però non sono mancati scrittori che han tenuta per finta tutta quella
pretesa cospirazione, e intorno a ciò massimamente si può vedere
quanto ne lasciò scritto Vittorio Siri nelle sue Memorie recondite;
essendo sembrato ad essi che non potesse mai cadere in mente se non
di persone affatto mentecatte il disegno di prendere Venezia, città di
sì gran popolazione, e divisa da tanti canali, e con un'armata navale
all'ordine più potente di quella dell'Ossuna; oltre alla pietà del
re Cattolico _Filippo III_, il quale non è mai credibile che potesse
consentire a sì nera e detestabil vendetta. In queste tenebre altro
a me non resta da dire, se non una verità ben certa; cioè, che non so
quanti Spagnuoli e Franzesi tanto in Venezia che nelle milizie della
veneta repubblica furono presi, e parte impiccati, e parte buttati in
canal Orfano; e che infinite dicerie si fecero di questo scuro fatto,
il quale a me basta di aver semplicemente accennato. Tuttavia nella
serie dei dogi di Venezia si va colle stampe ricordando l'_orribile
congiura ordita dal duca di Ossuna vicerè di Napoli, e dal Cueva
ambasciatore di Spagna_.

Venne a morte nel marzo dell'anno presente _Giovanni Bembo_ doge di
Venezia, e in luogo suo fu eletto _Nicolò Donato_, che non tenne se non
trentatrè giorni, e forse meno, quella dignità, essendo mancato di vita
nel dì 26 di aprile. A lui succedette _Antonio Priuli_, che comandava
allora all'armi della repubblica verso Veglia; e tornato a Venezia,
con gran solennità fu ricevuto dalla nobiltà e dal popolo. Giunto era
_don Pietro di Toledo_ governatore di Milano, col tanto difficoltare
la restituzione di Vercelli e l'esecuzione della pace d'Italia (sempre
inventando nuove cabale per continuare il lucroso mestier della
guerra) talmente ad infastidire la corte di Francia, che sdegnata
del suo turbolento procedere, e pulsata anche dal duca di Savoia coi
suoi uffizii presso il re Cattolico, il fece richiamare in Ispagna,
liberando da un mal arnese la Lombardia. In luogo suo al governo di
Milano fu destinato _don Gomez Alvarez_ (o Suarez) _duca di Feria_,
personaggio che sul principio si fece credere inclinato alla pace,
perchè, appena giunto a quella città, licenziò le truppe superflue: con
che veramente parve restituita la quiete all'Italia. Non lieve influsso
ancora diedero ad effettuare, anzi ad assicurar la pace, stabilita
dagli Austriaci colla repubblica di Venezia, i movimenti della Boemia
insorti nell'anno presente. Imperciocchè gli eretici di quel regno,
massimamente per istigazione di Arrigo conte della Torre, nel dì
23 di maggio mossero a ribellione quel regno, e gittarono giù dalle
finestre del palazzo di Praga, alte quaranta braccia, i tre principali
ministri cattolici dell'_imperadore Mattias_, i quali con istupore
di ognuno e credenza di miracolo niun nocumento riportarono da sì
alto salto. Quindi ebbe origine in quelle parti una aspra guerra, che
lungamente tenne occupati esso Augusto, e _Ferdinando_ già dichiarato
re di Boemia, il quale nel luglio dell'anno presente fu anche coronato
re d'Ungheria. Parimente nei Grigioni e nella Valtellina da essi
dipendente insorsero fiere discordie civili a cagione specialmente
della lega che i Veneziani si studiavano di confermare con quei
popoli, dal che venne che mossa fu persecuzione dagli eretici contra
i cattolici. Nè si dee tacere un lagrimevol caso accaduto in essa
Valtellina nel dì 14 di settembre. Sollevossi un gran turbine non meno
nell'aria che nelle viscere della terra, per cui la terra di Pluvio,
dove si contavano due parrocchiali e sei tra monisteri e spedali, da
un vicino monte, che precipitò, rimase talmente oppressa, schiacciata e
seppellita in un momento, che di essa non restò neppure un vestigio. Di
tre mila e secento abitanti non si salvarono che quattro sole persone,
portate lungi per l'aria dall'impetuoso turbine.




    Anno di CRISTO MDCXIX. Indizione II.

    PAOLO V papa 15.
    FERDINANDO II imperad. 1.


Fu questo l'ultimo anno della vita dell'_imperadore Mattias_, principe
di buona volontà, amator della quiete, lasciando un vantaggioso nome
presso i cattolici. Discordano gli scrittori nel dì della sua morte;
ma i più assennati la danno accaduta nel dì 20 di marzo. Negli Stati
patrimoniali di casa di Austria e nei regni d'Ungheria e Boemia a
lui succedette _Ferdinando II_ suo cugino, principe a cui si era
già preparata un'ampia scuola da esercitare il coraggio in mezzo ai
disastri, a ragion della ribellione già formata dai Boemi, che si
trasse dietro la sollevazione ancora dei protestanti della Slesia,
Moravia, Ungheria e della Austria superiore. Andò sì innanzi l'ardire
de' suoi nemici, che fu in pericolo la stessa città di Vienna. In
soccorso suo _Cosimo II gran duca_ di Toscana suo cognato gl'inviò
alcune compagnie di corazze, le quali, falsificate le insegne,
e passando per mezzo alle schiere dei ribelli Boemi, felicemente
pervennero in essa città, in tempo che Ferdinando si trovava nelle sue
maggiori angustie; laonde mirabilmente servì questo aiuto per liberarlo
dall'insolente violenza di chi voleva ridurlo ad una vergognosa
convenzione. Ardevano di voglia i protestanti, ed alcuni ancora dei
principi cattolici, di trasportar l'imperio fuori dell'augusta casa
d'Austria, e fecero fin dei maneggi perchè _Carlo Emmanuele duca_
di Savoia concorresse a quell'eccelsa dignità, esibendogli inoltre
il comando dell'armi nella leva fra loro stabilita per sostenere
la sollevazione dei Boemi: tanto era il credito di questo principe
anche fuori d'Italia. Ma il re Ferdinando, essendosi portato con
un lungo giro di viaggio alla gran dieta di Francoforte, dove fu
accolto con grandissimo plauso, ebbe la fortuna di superar tutte le
difficoltà, e massimamente la opposizione dei Boemi, di maniera che
nel dì 28 d'agosto fu eletto imperadore, e nel dì 9 di settembre
coronato. Inviperiti per tale elezione gli Stati di Boemia, nel dì
29 del suddetto agosto dichiararono l'Augusto Ferdinando decaduto
da ogni diritto sopra quel regno. L'aveano già essi esibito a varii
principi, e nominatamente al predetto duca di Savoia; ma niun d'essi
volle ingerirsi in sì pericoloso acquisto. Il solo _Federigo elettor
palatino_, perchè giovane baldanzoso e pregno d'ambiziosi disegni, e
più perchè spronato da _Elisabetta_ sua consorte, (alla quale, siccome
figlia di _Giacomo re_ d'Inghilterra, parea troppo basso il suo stato
senza la corona regale), quegli fu che accettò l'offerta dei Boemi, e
da essi solennemente venne coronato nel dì 14 di novembre. Di questa
traversia accaduta alla casa d'Austria non sentirono dispiacere i
Veneziani e il duca di Savoia; ed i primi riconobbero per re di Boemia
il suddetto palatino. Ma il _pontefice Paolo V_ dichiaratosi contro di
lui, perchè eretico di credenza, promise aiuto di denari allo Augusto
Ferdinando II, in favore di cui anche _Massimiliano duca_ di Baviera,
lo _elettor di Sassonia_ ed altri principi presero l'armi.

Già dicemmo che nel precedente anno era passato a Parigi _Maurizio
cardinale_ di Savoia, figlio del duca Carlo Emmanuele. Fra i suoi
negozii il principale era quello di chiedere in moglie per _Vittorio
Amedeo_ principe di Piemonte _Cristina_ figlia secondogenita di
_Arrigo IV re_ di Francia, e sorella del regnante _Luigi XIII_,
nata nel febbraio del 1606. Ben intendeva quella corte quanto le
importasse la buona corrispondenza del duca di Savoia, principe tanto
intraprendente, in tempi massimamente, che quivi si stava in continue
gelosie degl'inquieti ugonotti; e però condiscese facilmente a questa
alleanza. Lo stesso principe di Piemonte accompagnato dal _principe
Tommaso_ suo fratello, arrivò a Parigi, e nel dì 11 di febbraio seguì
il loro sposalizio, e tornossene dipoi a Torino nel settembre, per
fare i preparamenti convenevoli al ricevimento di questa principessa.
Videsi conferito in tal congiuntura al cardinal Maurizio il grado di
protettore degli affari della Francia nella corte di Roma. In questo
mentre fu rinnovata, o pure maggiormente confermata la lega della
repubblica veneta col suddetto duca di Savoia: il che non poco increbbe
alla politica spagnuola, ben conoscente, tale unione non essere per
altro fatta che per tenere in briglia chi voleva far da assoluto
padrone dell'Italia. Vieppiù ancora si alterarono gli Spagnuoli,
perchè essa repubblica stabili, nel dì ultimo di dicembre, altra lega
difensiva colla repubblica d'Olanda.




    Anno di CRISTO MDCXX. Indizione III.

    PAOLO V papa 16.
    FERDINANDO II imperadore 2.


Ebbe principio in quest'anno la guerra della Valtellina, avvenimento
spettante all'Italia, perchè quella valle; è compresa nel suolo
italico, siccome ancora Chiavenna e la contea di Bormio, paesi
una volta dello Stato di Milano, ma occupati già dai Reti, oggidì
chiamati Grigioni, e loro ceduti per antiche capitolazioni dai duchi
di Milano. Valle sommamente fertile e doviziosa è quella, dove nato
il fiume Adda, con poche forze va a scaricarsi nel lago Lario, ossia
di Como, con uscirne poi rigoglioso per l'accrescimento di altre
acque. Quivi s'era conservata la religion cattolica; ma tante avanie
e violenze aveano esercitato in addietro i Grigioni padroni, per la
maggior parte eretici calvinisti, contra di essi cattolici, che ne
era divenuta insoffribile la lor signoria. Avvenne, siccome poco fa
accennammo, che fra gli stessi Grigioni invalse una fiera discordia,
e nacquero fazioni, sostenendo una parte d'essi la lega proposta da'
Veneziani, e accalorata dal buon uso degli zecchini; laddove altri
teneano a visiera calata per la lega colla corona di Francia. In queste
turbolenze, che costarono la vita ai più riguardevoli del partito
veneto, cominciò secretamente a soffiare e a stendere le mani anche
il duca di Feria governator di Milano, perchè persuaso che tornasse
in manifesto pregiudizio degl'interessi della Spagna la confederazion
di quei popoli colla repubblica veneta. Ora avendo fatto ricorso a
lui i cattolici della Valtellina, con rappresentargli le tiranniche
ingiustizie e crudeltà usate contra di loro dagli eretici Grigioni,
non si potea presentare un titolo più vistoso alla pietà spagnuola che
questo, per imprendere la lor protezione, e per incoraggirli a scuotere
il giogo. Ma sotto il manto della religione giudicarono i politici
che si nascondesse il desiderio e disegno di riunir quei popoli con
lo Stato di Milano. Sapeva il governatore quanto la corte di Francia
fosse contraria ai maneggi de' Veneziani per la lega da essi con gran
calore bramata e procurata; e però maggiormente si animava ad entrare
in questo ballo, per la speranza che i Franzesi nol frastornerebbono in
tale impresa; e tanto più perchè nuova guerra civile si risvegliava in
quel regno fra i cattolici ed ugonotti nei tempi correnti. Copertamente
dunque animati i Valtellini alla rivolta, con promettere loro il suo
appoggio, nel dì 19 di luglio del presente anno presero l'armi, ed
uniti colla fazione opposta ai Veneziani, s'impadronirono di Sondrio,
Morbegno, Bormio, in una parola, di tutta la Valtellina, e misero a fil
di spada quanti eretici caddero nelle lor mani, e non furono pochi.
Spinse allora scopertamente il duca di Feria in aiuto d'essi molte
schiere d'armati, condotte da Gian-Maria Paravicino, da Cristoforo
Carcano e da don Girolamo Pimentello generale della cavalleria leggiera
dello Stato di Milano. E quindi si venne ad accendere un'aspra guerra
in quelle parti.

Ricorsero i Grigioni per aiuto agli eretici di Berna e Zurigo, e
non vi ricorsero in vano. Ricevuto da essi un gagliardo rinforzo di
combattenti, con parte d'essi munirono di buon presidio Chiavenna,
e con gli altri si mossero per ricuperare la Valtellina. Varii
combattimenti ne seguirono, che io non posso fermarmi a descrivere,
bastandomi solo di dire che riuscirono svantaggiosi ai Grigioni, e che
restò quella valle col contado di Bormio in poter de' cattolici; laonde
il duca di Feria si affrettò di alzar varii forti ai confini non men di
essi Grigioni, che de' Veneziani, giacchè questi ultimi apertamente con
danari davano braccio agli eretici, e gli animavano a discacciar di là
l'armi spagnuole. Grande inquietudine cagionò questo movimento degli
Spagnuoli in tutti i principi d'Italia, e massimamente nei suddetti
Veneziani. Imperciocchè, dividendo la Valtellina lo Stato di Milano
dal contado del Tirolo, se ne fossero restati padroni gli Spagnuoli,
s'apriva loro una sicura comunicazione con gli Stati germanici della
casa d'Austria, per poterne trarre aiuti, qualora se ne presentasse
loro il bisogno, senza passare per paese altrui. E all'incontro veniva
a serrarsi la porta a quei soccorsi che la repubblica veneta ed altri
principi potessero sperare dalla Francia, dagli Svizzeri e da altre
potenze oltramontane. E però i Veneziani sopra gli altri s'impegnarono
in favore dei Grigioni, per escludere dalla Valtellina le armi di
Spagna. Nè pur lo stesso _papa Paolo V_, tuttochè per proteggere il
cattolicismo in quelle contrade fosse pronto a somministrar buone
somme di danaro, sapea consentire che in poter degli Spagnuoli venisse
o restasse quel paese. Pertanto furono proposti varii ripieghi, e
spezialmente ebbe plauso la proposizion di lasciare in libertà la
Valtellina, e di formare d'essa un cantone da aggiugnersi agli altri
cinque cantoni degli Svizzeri cattolici. Tanto ancora declamarono
i ministri della repubblica veneta alla corte di Parigi contro gli
ambiziosi pensieri del duca di Feria, ossia della Spagna, che il re
Cristianissimo fece passar premurosi uffizii, ed anche proteste alla
corte di Madrid, per isventar le mine del medesimo duca, che pareano
indirizzate a mettere in ischiavitù l'Italia. Passò poi il resto
dell'anno in varii negoziati, proposti dai ministri del papa e del re
di Francia per trovare onesto ripiego alla Valtellina, acciocchè vi
restasse in salvo la religion cattolica, e si contentassero della sola
protezion d'essa gli Spagnuoli.

Curiosa fu in quest'anno la scena del duca d'Ossuna vicerè di Napoli.
Di mirabil ingegno avea la natura provveduto questo personaggio. I
suoi spiritosissimi detti e fatti, gl'ingegnosi rescritti ai memoriali
delle persone, la vivacità del suo talento in ogni occasione, erano
pregi in lui che si tiravano dietro l'ammirazione di chiunque allora
il conobbe, e son tuttavia pascolo della nobil curiosità, perchè
tramandati ai posteri in un libro intitolato il _Governo del duca
d'Ossuna_. Ma questo cervello trascendentale tutto dì macchinando idee
di novità, e facendo uno stravagante governo con insoffribil aggravio
de' popoli, quanto riempieva di meraviglia gli spettatori delle sue
azioni, tanto apriva l'adito alle gelosie dei vicini, e fabbricava
a sè stesso un processo nella corte di Madrid. Era egli giunto a far
conoscere quanto potesse il regno di Napoli, coll'aver tenuta in piedi
un'armata di venti galeoni di alto bordo e di venti galee tutte ben
armate, oltre a tanti altri legni da trasporto. Avea mantenuti sedici
mila combattenti, dati soccorsi agli Austriaci di Germania e allo Stato
di Milano; e tutto ciò senza vendere un briciolo del reale patrimonio,
ma con ispremere a furia il sangue di que' popoli. Colla repubblica di
Venezia come si fosse egli adoperato, già l'abbiano veduto; minacciava
anche i Turchi, e si studiava di guadagnar l'affetto della plebe di
Napoli, con opprimere intanto i nobili, e tener milizie straniere al
suo soldo. Non cessava la nobiltà napoletana di far segrete doglianze,
e di portar accuse contra di lui alla corte del re Cattolico; e i
saggi Veneziani sotto mano anch'essi faceano penetrar colà dei brutti
ritratti dell'Ossuna, come d'uomo che fosse dietro a cangiare il
ministero in principato. Divulgossi ancora ch'egli avesse comunicato
questo disegno al duca di Savoia, sapendo quanto egli fosse disgustato
degli Spagnuoli, affine di unir seco le forze e discacciare d'Italia
questa nazione. Probabilmente nulla di vero contenne si fatta diceria,
per varie ragioni, e massimamente perchè l'onore, massima primaria
de' signori spagnuoli, non si dee credere che avesse preso il bando
dal cuor dell'Ossuna. La verità non di meno si è, che si accesero
forti sospetti nella corte del re Cattolico, e si pensò daddovero a
richiamarlo in Ispagna. E perchè scoperta da lui l'intenzion della
corte, con regali e maneggi si studiava di continuar nel governo,
vieppiù crebbero nei primi ministri le diffidenze, e fu perciò creduto
che per timore di trovare in lui disubbidienza, non dalla Spagna, ma da
Roma si trovasse lo spediente di mandargli il successore. Il _cardinal
Borgia_ fu scelto per questo; ma l'Ossuna con quanti artifizii potè
procurò di frastornare la di lui comparsa, inventando in questo mentre
varie arti per accumular danari, e prorompendo in altri atti, che
sembravano indizii d'animo inclinato a qualche furiosa mutazione.
Ma restò burlata quella gran testa da un prete, siccome egli poi con
amarezza andò dicendo, lagnandosi forte di lui. Accostossi il Borgia
sull'entrar di maggio a Napoli, sempre mostrando di trovar giuste le
ragioni dell'Ossuna, il quale assai risoluto comparve di non dimettere
per allora il governo, sì per le minaccie de' Turchi, come per le
turbolenze interne del regno. Esibivasi il cardinale unicamente di
essergli di aiuto e sollievo; ma perciocchè stava il duca saldo nel
suo proposito, l'accorto porporato con intelligenza d'alcuni nobili più
coraggiosi, segretamente entrò una notte nella fortezza di Castelnuovo;
e comunicato il suo arrivo anche ai governatori delle altre due di
Sant'Ermo e dell'Uovo, improvvisamente allo spuntar dell'alba colla
salva delle artiglierie diede segno alla città del nuovo suo vicerè.
A questa salva andarono per terra tutte le trame ordite dall'Ossuna,
per indurre il popolo a non accettare il Borgia. Imbarcatosi dipoi
lo stesso Ossuna, sbarcò in Provenza, e per terra passò alla corte di
Spagna, dove sostenuto dagli amici, e dalla pecunia seco recata, trovò
buon volto e carezze nel re, finchè, mancato di vita nel susseguente
anno esso monarca, venne meno anche la fortuna del medesimo duca, il
quale, imprigionato in un castello, quivi dopo qualche mese, non si sa
il come, finì i suoi giorni.

Non erano senza fondamento i sospetti decantati dall'Ossuna di qualche
invasione di Turchi nel regno di Napoli, bench'egli stesso forse ne
fosse stato il promotore co' suoi armamenti, e col tanto minacciar
le coste della Turchia. Scommetterei ancora che non mancò qualche
malevolo che attribuì ai segreti maneggi suoi la mossa di que' cani,
per farsi conoscere alla sua corte troppo necessario in questi tempi al
governo di quel regno. Sbarcò nel mese di agosto la flotta turchesca ai
lidi della città di Manfredonia nella provincia di Capitanata; prese
quella città, la saccheggiò, e ne condusse via gran copia d'anime
battezzate dell'uno e dell'altro sesso. Nè si dee tacere che l'armi
dell'_imperador Ferdinando_, congiunte con quelle di _Massimiliano
duca_ di Baviera, di _Gian-Giorgio elettor_ di Sassonia, e d'altri
principi, si affrettarono a ricuperar la Boemia occupata, siccome
dicemmo, da _Federigo elettor_ palatino del Reno, gran calvinista.
Nello stesso tempo per ordine del re di Spagna, il _marchese Ambrosio
Spinola_, generale dell'armi dell'_arciduca Alberto_ in Fiandra, si
mosse con poderoso esercito alla volta del Palatinato inferiore, e
quivi occupò varie città. Poscia nel dì 9 di novembre in vicinanza di
Praga si venne ad un terribil fatto d'armi fra la lega Cattolica, e il
suddetto usurpator Palatino. Toccò una fiera sconfitta ai Boemi, le cui
conseguenze furono la presa e il sacco di Praga, e la fuga con pochi
dell'efimero re palatino, il quale dopo lunghi giri coll'ambiziosa sua
moglie passò in Olanda, a mendicar ivi il pane da quella repubblica,
e da _Giacomo re_ d'Inghilterra suocero suo. Fu poi ricuperata
nell'anno seguente dall'Augusto Ferdinando la Slesia con gli altri
paesi ribellati, e gli restò solamente il peso della Ungheria, occupata
da Bethlem Gabor. Per assistere in questi bisogni all'imperadore con
soccorsi d'oro, il _pontefice Paolo V_ gravò di decime l'uno e l'altro
clero. Nel dì 15 di marzo dell'anno presente seguì la solenne entrata
in Torino di _Cristina di Francia_, sorella del re Cristianissimo
_Lodovico XIII_, maritata in _Vittorio Amedeo_ principe di Piemonte.
Sontuose feste furono ivi fatte in tal congiuntura, alle quali
concorse anche l'_infanta Isabella_ principessa di Modena, e sorella
d'esso principe, accompagnata nel viaggio dal _cardinal Maurizio_ suo
fratello.




    Anno di CRISTO MDCXXI. Indizione IV.

    GREGORIO XV papa 1.
    FERDINANDO II imperadore 3.


Ebbe di grandi faccende in questo anno la morte. Primieramente il
pontefice _Paolo V_ dopo quindici anni, otto mesi e tredici giorni di
pontificato, e dopo uno stabile tenor di vita religiosa e limosiniera,
fu chiamato da Dio ad un miglior paese. Dappoichè sui principii del
governo suo ebbe conosciuto che la bravura non era più un mestier da
papa, fu sempre amator della pace, impiegando i suoi pensieri nella
conservazione ed aumento della religione cattolica, nella riforma
del clero secolare e regolare, e nell'ornare sempre più di magnifiche
fabbriche l'impareggiabil città di Roma. Soprattutto attese ad ampliare
la basilica Vaticana, tempio perciò divenuto una delle maraviglie
del mondo. Quanto egli operasse in questa impresa, esigerebbe non
poche carte. Son da vedere intorno a ciò il vescovo Angelo Rocca, i
padri Oldoino e Bonanni della compagnia di Gesù. Insigni memorie di
magnificenza lasciò ancora nella basilica Liberiana, dove spezialmente
si ammira la cappella Borghese. Accrebbe di varie fabbriche il palazzo
del Quirinale. Dal territorio di Bracciano tirò con insigne acquedotto
per lo spazio di quarantacinque miglia, abbondanti e perenni acque per
sovvenire al bisogno della parte trasteverina della città. Tralascio
altre sue nobili fatture, per le quali fu sommamente benemerito di
Roma, delle quali si trova il catalogo e la descrizione nella di lui
vita composta dal Padre Bzovio dell'ordine dei predicatori. La sola
taccia che fu data al suo pontificato, si ridusse all'esorbitante
profusione ne' nipoti, i quali e dentro e fuori di Roma fabbricarono
palagi sì superbi, che gareggiavano con quei dei re. Il solo principe
di Sulmona nipote suo giunse ad avere rendite annue di cento, e vi
ha chi dice di ducento e più mila scudi, oltre il danaro in cassa.
Nè è da stupirsene. Il _cardinal Borghese_, dianzi chiamato Scipione
Caffarelli, figlio di una sorella del papa, e ministro dispotico
della sacra corte, tutto quanto veniva a vacare, lo conferiva ai
parenti suoi: del che pubbliche erano le doglianze. E però ebbe a
dire Andrea Vettorelli di questo pontefice: _Si una caruisset nota,
largitione nempe in suos, Beatissimis comparandum fuisse omnes
fatentur_. Convengono tutti i più accreditati scrittori che la di lui
morte avvenne nel dì 28 di gennaio dell'anno presente, e questo si
raccoglie ancora dalla sua iscrizion sepolcrale, che difettosa poi si
legge nell'edizion dell'Oldoino, dove il dì 28 per errore di stampa
è divenuto il dì 22. Entrati nel concistoro i porporati, parve sul
principio che il _cardinal Pietro Campor_i Modenese, portato dalla
fazion Borghese, avesse a riportare indubitatamente il pallio; ma
mutato all'improvviso parere, si rivolsero i voti alla persona del
_cardinale Alessandro Ludovisio_ di patria Bolognese ed arcivescovo
d'essa città, che nel dì 9 di febbraio restò eletto papa, e prese il
nome di _Gregorio XV_. Era egli personaggio di vita esemplarissima,
perito nella scienza delle leggi ecclesiastiche e civili, esperto negli
affari del mondo, di tal benignità e modestia ornato, che lo stesso
popolo romano con uno straordinario plauso diede risalto maggiore alla
di lui elezione, sperando di vedere rinato in lui l'altro glorioso
pontefice bolognese _Gregorio XIII_. S'era già introdotto che i papi, e
massimamente se vecchi, quale appunto era esso Gregorio XV, eleggessero
uno dei nipoti cardinale, a cui poscia si conferiva il titolo di
primo ministro, e volgarmente veniva appellato il _cardinal padrone_.
Pertanto non tardò il novello pontefice, nel dì 15 di febbraio, a
fregiar colla sacra porpora il nipote _Lodovico Ludovisio_, giovane
di gran talento, che sollevò da lì innanzi il quasi settuagenario zio
dalle fatiche e regolò gli affari non men con lode che con arbitrio
supremo.

S'affollarono tosto addosso al nuovo papa i ministri di Francia,
Spagna, Venezia e Savoia, per interessarlo vivamente nelle controversie
della Valtellina; nè fu egli pigro a scrivere di proprio pugno lettera
premurosa al re Cattolico _Filippo III_, esortandolo a tagliare il
corso a quella pendenza, minacciante oramai un'asprissima guerra
in Italia. Ma non andò molto che lo stesso monarca delle Spagne fu
sottratto dalla morte nel dì ultimo di marzo ai pensieri ed imbrogli
dei mondo, con lasciar dopo di sè una illustre memoria della sua
scrupolosa pietà e buon volere, ma una molto infelice del suo governo.
Imperciocchè o per poca abilità o per troppo amore alla quiete,
avendo lasciato in balia dei favoriti, e massimamente di _Francesco
duca di Lerma_ (che nel 1618 creato fu cardinale da Paolo V) tutto
il reggimento, parve che null'altro conservasse per sè fuorchè il
titolo di re. Perciò sotto di lui decaduta la monarchia spagnuola da
quel colmo di riputazione ed autorità, in cui la lasciò _Filippo II_
suo padre, andò poi maggiormente declinando per tutto il presente
secolo. A lui succedette _Filippo IV_ suo figlio primogenito, verso
di cui nè pur era stata assai liberale di belle doti la natura. Oltre
all'età di sedici anni, che il rendea poco atto all'amministrazion
degli affari, più cuore mostrava egli ai divertimenti geniali che alle
serie applicazioni; e però anche sotto di lui colla depression de'
precedenti continuò la disordinata fortuna di altri favoriti; anzi
questa si ridusse ad un solo, cioè a _don Gasparo di Guzmano_, _conte
di Olivares_, il quale, avendo ottenuto il titolo di duca, si fece poi
pomposamente nominare il conte duca, e riuscì un cattivo arnese di
quella sì potente monarchia. Fece fine ai suoi giorni anche _Cosimo
II gran duca_ di Toscana nel febbraio di quest'anno. Fu principe di
elevato ingegno, liberale, benigno ed amato dai popoli, ma sì mal
fornito di sanità, che quasi sempre fece alla lotta colle infermità;
laonde, nulla gustando della sua grandezza, invidiava la condizione de'
privati sani. I figli restati di lui furono _Ferdinando II_ proclamato
gran duca, _Gian Carlo_, che fu poi cardinale, _Leopoldo_, fregiato
anch'egli della porpora, _Mattias_ e _Francesco_, ed oltre a due altre
femmine, _Margherita_ maritata in _Odoardo duca_ di Parma. Perchè il
nuovo gran duca era tuttavia in età pupillare, presero la di lui tutela
il _cardinal Carlo_ suo zio, e l'avola Lorenese _Caterina_, e la madre
Austriaca _Maria Margherita_. Nè si dee tacere che nel dì 13 di luglio
cessò parimente di vivere in Fiandra _Alberto arciduca_, con vere
lagrime compianto da quei popoli che un placido governo aveano provato
sotto di lui. L'_infanta Isabella_ sua moglie, da cui non avea tratta
prole alcuna, tosto prese l'abito monastico, restando nulladimeno
governatrice di nome di que' paesi. Il _marchese Ambrosio Spinola_
godeva ivi il comando dell'armi; e perciocchè, essendo terminata la
tregua fra la Spagna e gli Olandesi, di nuovo si riaccese la guerra,
quel prode generale passò in quest'anno ad assediare Giulliers; del
che io nulla altro dirò, se nonchè dopo mirabili pruove del suo saper
militare se ne impadronì, con aver precluso l'adito ad ogni soccorso
del conte Maurizio di Nassau.

Intanto il _duca di Feria_ governator di Milano, che sosteneva con
vigore in Lombardia il credito della corona di Spagna, dall'un canto
seguitava a fabbricar nuovi forti nella Valtellina, e dall'altro
sempre facea giocar le proteste d'essere pronto a demolir tutto, e di
atterrare infino quel di Fuentes, benchè piantato nella giurisdizione
dello Stato di Milano. E denari ed artifizii seppe egli adoperar sì
a proposito, che mise la disunion fra gli stessi Grigioni, e parte
di essi ancora tirò nel febbraio ad una capitolazione o lega, che non
fu poi accettata dagli altri; anzi gl'incitò a maggior sollevazione,
con restar vittima del loro furore non pochi Cattolici, e spogliate
le chiese con altri assai gravi disordini, senzachè gli eretici la
perdonassero a quel lor nazionali che si erano accordati col duca
di Feria. Riuscì in questo mentre al Bassompiere, ambasciatore di
Francia spedito a Madrid, d'indurre il nuovo _re Filippo IV_ e il
consiglio di Madrid ad un accordo, per cui nel dì 25 d'aprile restò
determinato che la Valtellina tornasse in poter dei Grigioni, ma colla
conservazione della religion cattolica in quelle parti: al che eziandio
condiscese il nunzio pontificio. Ma questo trattato venne da tante
parti attraversato, che ne andò per terra l'esecuzione, soffiando
tutti i litiganti contra di esso. Al duca di Feria non si può dire
quanto dispiacesse il vedere in un fascio tutte le macchine sue per
l'ingrandimento della potenza spagnuola. Ne erano assai disgustati
anche i Veneziani, perchè veniva troncata con esso ogni lor pretensione
della lega col Grigioni. E gli stessi Grigioni vi trovarono più di un
motivo di rigettarlo. Il perchè, risoluti essi Grigioni di ricuperar
colle proprie forze la Valtellina, furiosamente uscirono in campagna
con più di dieci mila combattenti, ma disordinati e mal capitanati, che
al primo rimbombo delle artiglierie spagnuole nella contea di Bormio,
presi da terror panico, diedero alle gambe. Per questa invasione
il duca di Feria dalle parti del Milanese, e l'_arciduca Leopoldo_
da quelle del Tirolo mossero le lor armi. S'impadronì il primo di
Chiavenna, e l'altro delle valli d'Engedina e di Parentz e d'altri
siti, e poscia della stessa città di Coira, con rimetter ivi il vescovo
che dianzi ne era Stato cacciato. Sicchè sempre più venne a peggiorar
la fortuna dei Grigioni, provandone anche un incredibil dispiacere
i Veneziani, che miravano crescere ogni dì più i lor pericoli per
li felici progressi degli Austriaci. E pure, contuttochè sommamente
abbisognassero del braccio del papa e della Francia per liberar la
Valtellina dalle unghie spagnuole, e tanto il pontefice _Gregorio XV_
che il re _Lodovico XIII_ si prevalessero di questa congiuntura per
indurli coi più caldi uffizii a ricevere in lor grazia i gesuiti; pure
s'incontrò in quel senato un'insuperabile resistenza a tal petizione.
Era tuttavia vivo il famoso fra Paolo Sarpi lor teologo, essendo egli
mancato di vita solamente nell'anno seguente. Probabilmente non li
dovette consigliare che fossero indulgenti in questo caso. Merita il
_cardinal Roberto Bellarmino_ della compagnia di Gesù che si faccia qui
menzione della morte sua, accaduta nel dì 17 di settembre dell'anno
presente, con lasciare un celebratissimo ed immortal nome sì per li
suoi libri pieni di singolar dottrina, che per le sue rarissime virtù
morali e cristiane. Uomo in tutto mirabile, e che più onore compartì
alla porpora, che la porpora a lui.




    Anno di CRISTO MDCXXII. Indizione V.

    GREGORIO XV papa 2.
    FERDINANDO II imperad. 4.


Già era tornato a Milano il _duca di Feria_, come trionfante per le
conquiste e vittorie sue nella Valtellina, e più non degnava d'un
pensiero la capitolazione segnata in Madrid fra il suo re e quello
di Francia. Ma i Veneziani, che più degli altri principi aveano
questo interesse a cuore, altamente strepitavano in tutte le corti, e
massimamente in Roma e a Parigi, rappresentando come troppo svelati i
misteri della politica spagnuola, che, sotto l'ombra di proteggere la
religione cattolica della Valtellina, erano chiaramente incamminati a
slargar le ali e, coll'ingoiar quello Stato, ad opprimere la libertà
d'Italia, mettendo un forte catenaccio a quella porta per cui possono
calare i soccorsi stranieri. _Carlo Emmanuele duca_ di Savoia, sì
perchè principe avido sempre di nuove guerre, e che non potea sofferire
gl'ingrandimenti della Spagna, e la baldanza dei ministri di quella
corte; si ancora per suoi particolari riguardi, e per l'alleanza sua
colla veneta repubblica, cominciò vigorosamente a procurar una lega
fra il re Cristianissimo, la repubblica veneta e lui. Essendo venuto a
Lione esso re di Francia, il duca insieme col principe di Piemonte suo
figlio e colla nuora Cristina, sorella del medesimo re, colà si portò
ad inchinare la maestà sua, da cui ricevette molte finezze. Perorò egli
molto contro l'avidità degli Spagnuoli, e si esibì di concorrere ad
una lega con dieci mila fanti e mille cavalli; ma ritrovò che nel cuore
di quel monarca aveano troppo polso i riflessi della stretta parentela
col re Cattolico e la guerra viva contro gli ugonotti, non mai quieti
nelle viscere del suo regno. Tornò il duca nel dì 17 di novembre ad
abboccarsi col re in Avignone. Tutto quel che per ora tanto egli che
i Veneziani ottennero, fu che il re Lodovico fece parlar alto dai
suoi ministri alla corte di Spagna, acciocchè si desse esecuzione al
trattato di Madrid per gli affari della Valtellina. Perciò si rinforzò
il negoziato fra i ministri delle due corone, intervenendovi sempre
anche il nunzio pontificio: e siccome era stato fatto il progetto di
depositar la Valtellina con tutte le fortezze in mano del papa, oppure
del gran duca, o del duca di Lorena, senza che per anche si fosse
arrivato a fissare chi ne avesse da essere il depositario; così la
maggiore applicazione si rivolse ad effettuare il proposto deposito. Ma
intanto i Grigioni, ora inviliti, ora temerarii, pensarono ad ottener
colla forza ciò che amichevolmente s'era dietro a procurar colla
destrezza nei gabinetti. Però mossi a furore, ed animati dai veneti
zecchini, benchè i più armati di soli bastoni a foggia di mazze, si
diedero a ricuperar i luoghi dall'armi dell'_arciduca Leopoldo_, e
quanti Tedeschi trovarono nei presidii, tutti li sacrificarono alla
lor collera, a riserva di quei ch'erano alla guardia di Maienfelt
e di Coira, i quali rifugiati ne' castelli, si renderono con patti
onesti. Ma nel settembre si cangiò scena, perchè le truppe arciducali
diedero una sconfitta ad essi Grigioni e agli Svizzeri loro ausiliarii,
e ricuperarono Maienfelt e Coira con altri importanti luoghi. Seguì
poscia una sospension d'armi, e continuò nelle corti il filo pacifico
de' trattati.

Attento il _pontefice Gregorio XV_ non solo alla difesa, ma anche
all'accrescimento della religion cattolica, istituì nel giugno
dell'anno presente una congregazione di cardinali, appellata _de
propaganda fide_, e le assegnò varie rendite: congregazione rinforzata
maggiormente dipoi da altri aiuti, onde singolar vantaggio è poscia
provenuto e proviene alla religione cristiana. Di somma consolazione
riuscì ancora ad esso papa e a tutto il cattolicismo l'occupazione
della città d'Eidelberga, capitale del Palatinato inferiore, tolta
all'eretico _Federigo elettor palatino_, al cui esercito e de' suoi
collegati fu data una gran rotta, talmente che egli di nuovo fu ridotto
ramingo e alla disperazione, siccome posto al bando dell'imperio
e abbandonato da tutti. Trovavasi in questi tempi vedovo e senza
successione l'_Augusto Ferdinando_, e però ricercò in moglie _Eleonora
Gonzaga_ sorella di _Francesco duca_ di Mantova. Furono celebrate le
di lui nozze nel febbraio dell'anno presente. Sul principio di marzo
terminò i suoi giorni _Ranuccio I duca_ di Parma e Piacenza, sorpreso
da improvviso male. Il suo funerale non fu accompagnato dalle lagrime
d'alcuno, giacchè coll'aspro suo, anzi crudele governo, s'era egli
sempre studiato di farsi piuttosto temere che amar da' suoi popoli.
Perchè gran tempo passò che _Margherita Aldobrandina_ sua moglie non
produceva frutti del suo matrimonio, s'era messo in pensiero di far
abilitare alla successione de' suoi Stati Ottavio suo bastardo. Ma
divenuta feconda la duchessa, gli partorì poi _Alessandro_ mutolo,
_Odoardo_ e _Francesco Maria_, che fu poi cardinale, oltre a due
principesse, _Maria_ e _Vittoria_, che furono poi duchesse di Modena.
La nascita di questi principi fece poscia eclissar l'amore di Ranuccio
verso dell'illegittimo Ottavio; e perciocchè questi era giovane di
alti spiriti, ed universalmente amato dai Parmigiani e dagli altri
sudditi, il duca suo padre, siccome principe pregno sempre di sospetti
e gelosie, dubitando d'intelligenze e di pretensioni dopo sua morte
al ducato, il confinò nella terribil rocchetta di Parma, sepoltura
de' vivi, dove da lì ad alquanti anni miseramente diede fine al suo
vivere. Perchè la sordità e mutolezza rendevano incapace di governo il
primogenito Alessandro, succedette in quel ducato _Odoardo_, marito di
_Margherita_ figlia di _Cosimo II gran duca_ di Toscana.

Per esempio ancora e cautela ai posteri, degna è qui di memoria
l'infelice morte di Antonio Foscherini, cavaliere e senator veneto, che
accusato di aver tenute corrispondenze segrete con istranieri ministri,
pubblicamente terminò col capestro la vita. Siccome lasciarono scritto
il cavalier Nani, Vittorio Siri ed altri, per le insidie passate e per
le turbolenze presenti, la veneta repubblica (sempre per somiglianti
delitti gelosissima ed inesorabile) gran credito diede ai sospetti,
e troppa fede agli accusatori e testimonii; laonde precipitosamente
si venne alla sentenza di morte. Ma fu fatto morire un innocente: il
che casualmente dopo qualche tempo si venne a scoprire. Perciocchè
in leggere un processo, per cui venivano certuni convinti di false
testimonianze, si risovvenne uno del consiglio de' dieci che un di
costoro avea testimoniato contro del senatore suddetto. Preso costui,
confessò di aver concertata la calunnia per cogliere il lucro proposto
a chi rivela delitti di Stato; laonde egli ne ebbe con gli altri il
meritato gastigo. Fu poi pubblicato un editto, che restituiva all'onor
primiero il giustiziato cavaliere, e tutta la sua nobilissima casa; ma
senza che si restituisse per questo la vita a chi per un sì mal fondato
e mal pesato processo l'avea già indegnamente perduta. È da lodar lo
zelo per la salute della patria, ma questo dee ben sempre camminar con
somma circospezione, affinchè gl'innocenti non soggiacciano alle pene
riserbate solo ai veri delinquenti. E che un caso tale abbia aperti gli
occhi a quei saggi signori, si è assai conosciuto dipoi, ed anche ai
giorni nostri se ne son vedute le pruove.




    Anno di CRISTO MDCXXIII. Indizione VI.

    URBANO VIII papa 1.
    FERDINANDO II imperadore 5.


Avea il duca di Baviera Massimiliano nella guerra mossa contro Federigo
elettor palatino, siccome dicemmo, fatto l'acquisto d'Eidelberga e di
tutto il Palatinato inferiore. In essa città si trovava un'insigne
biblioteca di antichi codici scritti a mano, ebraici, greci, latini
e d'altre lingue, raccolti, per quanto fu divolgato, da tutti i
monisterii di quella provincia, introdotta che vi fu l'eresia. Attento
il pontefice Gregorio a profittar anch'egli dell'altrui naufragio, sì
per qualche ricompensa de' sussidii prestati al duca in quell'impresa,
come ancora per la pretensione che appartenesse alla santa Sede quel
tesoro di manuscritti, come spoglio di luoghi sacri, fece gagliarde
istanze di ottenerli, e il duca vi condiscese. Scrivono alcuni che
la persona inviata dal papa ad Eidelberga per trasportar que' codici
a Roma, a cagion della poca sua accortezza, lasciò sfiorar quella sì
riguardevole libreria, essendone stati asportati i codici migliori. Non
pochi certamente se ne trovano nella imperiale biblioteca di Vienna.
Di poca attenzione per questo fu accusato Leone Allacci, uomo di gran
credito per la sua erudizione e per tanti libri dati alla luce, giacchè
a lui fu appoggiata l'incombenza suddetta. Non cessavano intanto i
maneggi della repubblica veneta e del duca di Savoia alla corte del re
Cristianissimo, per trarre dalle mani degli Austriaci la Valtellina,
e gli altri paesi occupati nella Rhetia. E perchè si scorgeva troppo
manifesto l'artificio degli Spagnuoli di dar sempre belle parole, senza
mai venire ai fatti, finalmente sul principio di febbraio fu conchiuso
a Parigi di adoperar mezzi più forti per terminar questa briga. Si
stabilì dunque una lega del _re Lodovico XIII_, della _repubblica
veneta_ e del _duca_ suddetto, affin di obbligare tanto il _re
Cattolico_ che l'_arciduca Leopoldo_ a rimettere in pristino le cose
de' Grigioni, salva sempre nella Valtellina la religione cattolica. Non
sembra che la corte di Francia nudrisse vera voglia d'impiegar le sue
armi in questo litigio, e fu piuttosto creduto che il solo strepito
della formata confederazione metterebbe il cervello a partito agli
Austriaci, siccome appunto avvenne. Era già stato altre volte messo in
campo il partito di consegnare in deposito al papa tutte le fortezze
occupate o fabbricate dagli Austriaci nella Rhetia e Valtellina,
acciocchè la santità sua le guernisse con presidio suo proprio, e
tenesse quel paese finchè fosse assicurato il punto della religione
d'essa Valtellina per l'avvenire. Ora il _re Filippo IV_ nel dì 17
del suddetto febbraio spedì l'ordine che si dovesse far la consegna
d'esse fortezze, forse lusingato dalla speranza di far anche buon
mercato col mezzo d'un pontefice, in cui non si potea presumere molta
inclinazione ai Grigioni seguaci dell'eresia. Ripugnavano a questo
impegno i cardinali per timore che entrasse in un labirinto la dignità
della santa Sede, stante non poter ella trattare con essi Grigioni,
e il rischio di disgustar infine alcuna delle potenze interessate.
Ma i nipoti del papa, siccome pensionarii della Spagna, col forte
motivo di risparmiare una guerra all'Italia e di poter meglio accudire
agl'interessi della religione nella Valtellina, trassero la santità
sua ad accettare il deposito. Pertanto nel mese di maggio spedì il
pontefice _don Orazio Ludovisio_ suo fratello, creato sui primi giorni
del di lui pontificato generale della Chiesa, e poscia divenuto duca di
Fiano, che con cinquecento cavalli e mille e cinquecento fanti nel dì
6 di giugno prese il possesso dei forti della Valtellina, e dopo molti
contrasti anche di Chiavenna e della Riva. Nel qual tempo l'arciduca
Leopoldo ritirò il presidio da altri luoghi della Rhetia: con che per
ora si tolsero i semi di una grave perturbazione alla Lombardia; e
tutti i negoziati per tal pendenza si ridussero alla corte di Roma,
giacchè a lei era rimessa la deliberazione di questo affare.

Perchè il papa dopo il deposito parve che non si affrettasse, come
bramavano i Franzesi, a sentenziare sulla Valtellina, e andava
prolungando i negoziati, non mancò gente maliziosa che sognò in
lui inclinazione a ritener quel dominio per la Chiesa romana, o a
trasferirlo ne' suoi nipoti. Ma a questi lunarii e sospetti mise fine
la morte che nel dì 8 di luglio rapì alla terra esso _Gregorio XV_
pontefice degno di più lunga vita, e glorioso per non avere ommessa
diligenza veruna per sostenere la religion cattolica in Germania, e
la quiete in Italia. Neppur egli dimenticò di arricchire, per quanto
potè, la propria casa, ma con onesti mezzi. Impetrò specialmente dal
re Cattolico che si maritasse con un suo nipote l'unica figlia ed erede
del principe di Venosa, che portò in dote un'annua rendita di quaranta
mila ducati in tanti feudi del regno di Napoli. Nè poco contribuì
a questo ingrandimento il _cardinale Lodovico Ludovisio_ nipote, il
quale, per risparmiare al pontefice zio le brighe spinose del governo,
le assunse egli, lasciando che il papa si divertisse in ascoltar
le accademie istituite da lui nel palazzo, alle quali interveniva
con piacere, siccome persona dottissima e amante dei professori
delle lettere. Questo cardinal padrone nondimeno riportò lode d'aver
esercitata la giustizia, e mantenuta l'abbondanza de' viveri e grani
in Roma, in tempi di notabil carestia, ed esercitata in varie maniere
la sua pietà e la sua carità verso de' poveri. Acquistò poi la casa
Ludovisia l'insigne principato di Piombino, che ultimamente, per
mancanza della medesima, è ricaduto col mezzo della madre Ludovisia
in _don_ _Gaetano Boncompagno_ duca di Sora. Avea il pontefice
Gregorio pubblicato nell'anno 1621 due riguardevoli costituzioni
intorno all'elezione de' romani pontefici, che anche oggidì servono
di norma ai conclavi per procedere con voti segreti in quel delicato
impiego. Adunato pertanto il sacro collegio, concorsero nel dì 6
d'agosto i concordi voti, dove meno inclinava l'opinion dei politici
e dei curiosi, cioè nella persona _del cardinal Maffeo Barberino_
di patria Fiorentino, non senza stupore di chiunque mirava caduta la
sacra tiara in un personaggio di età di soli cinquantacinque anni e di
complessione molto robusta, con rimaner troncate le speranze ai vecchi
cardinali di giugnere a maneggiar le chiavi di san Pietro. Era questo
porporato uomo di amenissimo ingegno, ed eccellente massimamente nelle
lettere umane, ed assai versato negli affari di Stato, per gl'impieghi
importanti da lui sostenuti con gran decoro in addietro. Prese egli
il nome di _Urbano VIII_; e contuttochè nelle prime apparisse in lui
disposizione a farla da padre comune senza veruna parzialità, pure
tardò poco a trapelare in lui non lieve inclinazione alla Francia,
ed unione con chi sofferiva mal volentieri la prepotenza de' ministri
spagnuoli. Trovossi ben tosto il nuovo pontefice in molte angustie a
ragion dell'impegno preso dall'antecessore della Valtellina; giacchè,
disputandosi a chi dovesse toccare il mantenimento di que' presidii,
ne voleano per onore tutto il peso gli Spagnuoli, mentre all'incontro
pretendeano anche i Franzesi per loro decoro concorrere alla metà
della spesa; e intanto, senza mai accordarsi, venne a restar quella
milizia tutta a carico della sola camera apostolica. Fioccavano poi le
istanze di Francia, Venezia e Savoia, per ultimar questo affare, e il
papa non ne trovava la via, per non tirarsi addosso il disgusto della
corte di Madrid. Però con varii dibattimenti, ma senza conclusione
alcuna intorno a quegli affari, passò l'anno presente. Merito grande
s'era acquistato coll'imperador _Ferdinando II_ il cattolico duca
di Baviera _Massimiliano_ pel suo valore in avere restituito alla
casa d'Austria il regno della ribellata Boemia, ed avere atterrato
l'eretico palatino _Federigo_, tuttochè della propria casa. Volle
l'Augusto signore premiarlo, e compensarlo ancora per le immense spese
fatte in difesa sua; e però, oltre all'avergli dato il dominio del
Palatinato superiore, trasferì eziandio in lui nel dì 25 di febbraio
la dignità elettorale, tolta già al duca _Gian-Federigo_ suo antenato
dall'imperador Carlo V. A tal disposizione gran contrasto fecero
alquanti principi, e massimamente i protestanti; ma infine ebbe
adempimento la cesarea volontà, con singolar approvazione della corte
di Roma. Pagò nel dì 12 d'agosto dell'anno presente il tributo della
mortalità _Antonio Priuli_ doge di Venezia, e in luogo suo fu eletto
_Francesco Contarino_. Venne parimente a morte _Federigo della Rovere_
principe d'Urbino, unico figlio di _Francesco Maria duca_ di quelle
contrade; nè del suo matrimonio con _Claudia de Medici_ figlia di
_Ferdinando I gran duca_ di Toscana (la qual poscia passò alle seconde
nozze coll'arciduca Leopoldo) altra prole restò che una picciola
principessa per nome _Vittoria_. E perciocchè non v'era apparenza che
il vecchio duca potesse più avere successione legittima maschile, la
corte di Roma cominciò tosto ad adocchiar quel ducato, come Stato
vicino a ricadere alla camera apostolica, e a far preparamenti per
assicurarsene in avvenire il dominio.




    Anno di CRISTO MDCXXIV. Indizione VII.

    URBANO VIII papa 2.
    FERDINANDO II imperadore 6.


_Armando di Plessis di Richelieu_, già vescovo di Luzzon, s'era saputo
così bene introdurre nella grazia di _Maria de Medici regina_ vedova
di Francia, e poscia del _re Luigi XIII_, che dopo la riconciliazione
della madre col figlio fu introdotto nel real consiglio, ed arrivò
a lasciarsi indietro ogni altro ministro della corona, e a diventar
l'arbitro di quella corte. Mirabile era la penetrazion del suo ingegno,
la sua attività, la sua accortezza; e maggiormente crebbe il credito
e l'autorità di lui, dappoichè al merito suo personale s'aggiunse il
lustro della sacra porpora, conferitagli da _papa Gregorio XV_ nel
dì 5 di settembre del 1622. E siccome egli nulla altro meditava che
di rimettere in miglior sistema e riputazione la corona di Francia,
che parea scaduta per la melensaggine del precedente ministero, e
specialmente ardiva di voglia di reprimere la da lui appellata baldanza
dell'una e dell'altra casa d'Austria; così pensò agli affari della
Valtellina, e a muovere altri turbini in Italia contra degli Spagnuoli.
A questo l'incitavano ancora le doglianze continue de' _Veneziani_ e
di _Carlo Emmanuele duca_ di Savoia, nel cui capo non aveano mai posa
i desiderii di nuove guerre, e soprattutto di vedere alle mani tra
loro i due monarchi di Francia e Spagna, per isperanza di profittare
della lor disunione. Affin di potere con più sicurezza promuovere i
suoi grandiosi disegni, il Richelieu fece un trattato cogli Olandesi,
e felicemente ridusse a buon termine il matrimonio di _Enrichetta_
sorella del re Lodovico con _Carlo principe di Galles_ figlio di
_Giacomo re_ della Gran Bretagna, avendone impetrata la dispensa
dalla santa Sede per li vantaggi che si sperava averne da provenire
alla religione cattolica nella monarchia inglese. Erano fin qui stati
fluttuanti i negoziati per la Valtellina; perciocchè avea bensì il
_pontefice Urbano VIII_ abbozzato un accomodamento, per cui fosse
restituita ai Grigioni quella provincia colla reintegrazione e garanzia
della religione cattolica; ma perchè si era preservato il passo libero
per quelle parti ai vicendevoli soccorsi delle due potenze austriache
(punto egualmente disapprovato dalla Francia e dalla repubblica
veneta), restò priva d'effetto la buona volontà e determinazione della
corte di Roma. Pertanto, a tenore de' maneggi del duca di Savoia,
tenuta fu una gran conferenza in Susa fra esso duca e il _Lesdiguieres_
gran contestabile di Francia, e gli ambasciatori di Venezia, dove si
sottoscrisse la lega della Francia, repubblica veneta e duca di Savoia,
per liberar la Valtellina. Nè qui si fermò il corso delle pretensioni.
Fremeva forte esso duca contro la repubblica di Genova, sì perchè
era stato suppiantato da essa nell'acquisto fatto del marchesato di
Zuccherello sui confini del Piemonte, il quale dalla camera imperiale
fu aggiudicato ai Genovesi, e sì ancora perchè in Genova era trascorsa
la plebe in alcuni dileggiamenti della persona del medesimo duca. Ma
quel che più l'accendeva a romperla co' Genovesi, era la facilità da
lui ideata di conquistare un buon tratto del loro dominio. Propose
dunque alla Francia, come maniera più acconcia di deprimere il fasto
spagnuolo in Italia, la conquista della città di Genova e della riviera
di Levante, che dovessero venire in preda a' Franzesi, restando a lui
quella di Ponente. Forse crederà taluno che non fossero approvati da'
Franzesi tutti questi ideali progetti. La verità non di meno è ch'egli
imbarcò la corte di Francia anche in sì vistoso disegno, e che non meno
i Franzesi che i Veneziani si servirono qui di un ripiego della creduta
fina politica. Imperciocchè i Franzesi voleano solamente entrarvi come
ausiliarii del duca, dei Grigioni e Svizzeri collegati, senza dichiarar
guerra aperta alla Spagna; e i Veneziani intendeano anche essi di
somministrar danari e munizioni per la Valtellina, ma con ritenere per
quanto potessero le loro milizie ai confini dello Stato di Milano, e
senza approvare i disegni contra di Genova.

Accordate che furono in questa guisa le pive, si diedero i collegati a
preparar l'opportuno armamento. Intanto i Franzesi non parlavano alla
corte di Madrid se non di pace, e di un amichevole temperamento per
finir quella briga: il che fu cagione che per quanto il duca di Feria
governator di Milano scrivesse lettere sopra lettere, rappresentando
le mene da lui scoperte degli alleati, e insistendo per soccorsi, pure
fossero sempre valutate per soli spauracchi le di lui insinuazioni.
Dall'altro canto il re Cristianissimo fece vieppiù incalzare il
pontefice, affinchè o determinasse in breve la controversia della
Valtellina, ovvero rinunziasse al deposito, rimettendo le fortezze
ai Grigioni, oppure agli Spagnuoli; altrimenti intendeva di aver le
mani slegate, e di essere in libertà di valersi di mezzi efficaci
per sollievo dei Grigioni suoi collegati. Ma il papa, tra perchè
i Valtellini faceano replicate istanze di sottomettersi al dominio
pontificio (canto che non dispiaceva alle orecchie romane), e per
la persuasione che niun de' principi cattolici avesse da perdere
il rispetto alle bandiere di San Pietro, andava barcheggiando,
senza venire a risoluzione alcuna. Intanto il marchese di Coeuvres,
ambasciatore del re Cristianissimo, colle calde sue insinuazioni, e
molto più colla potente retorica del danaro franzese e veneto, mosse
gli Svizzeri e i Vallesani a far leva di gente, ed animò i Grigioni
alla sollevazione. Sul fine poi di novembre il marchese suddetto, di
pacifico ambasciatore divenuto capitano guerriero della lega, messosi
alla testa delle truppe adunate, improvvisamente entrò nella Rhetia, e
dopo avere sloggiate da alcuni posti le truppe dell'arciduca Leopoldo,
passò nella Valtellina, cominciando ad impossessarsi di que' luoghi,
che non poteano fare resistenza. Non sapea darsi pace Niccolò Guidi
marchese di Bagno, luogotenente generale delle armi pontificie in
quella provincia, che un ministro di Francia procedesse sì avanti con
vilipendio della dignità della santa Sede, e ne fece delle replicate
doglianze. Ma poco stette a veder comparire lo stesso marchese di
Coeuvres sotto Tirano, dove, come in luogo più forte, teneva il Guidi
il maggior suo presidio. Perchè non si fidava degli abitanti di quella
terra, si ritirò esso marchese di Bagno nel castello. Seguirono delle
ostilità; ma perchè giunsero artiglierie spedite da' Veneziani, il
Guidi nel dì 8 di dicembre capitolò, che se per tutto il dì 10 seguente
non gli arrivava soccorso, cederebbe il castello, ed egli colle sue
genti se ne tornerebbe negli Stati della Chiesa. Nel dì 11 se ne andò
il Bagno, e con poca fatica da lì innanzi il Coeuvres s'impadronì di
Sondrio, Morbegno, Bormio, in una parola, di tutta la Valtellina,
a riserva di Riva ben guernita dagli Spagnuoli, non senza biasimo
degli uffiziali e soldati del papa, che come pecore si lasciarono
cacciar dai luoghi capaci di buona difesa. Gente non di meno vi fu, e
specialmente in Ispagna, che sospettò un segreto concerto del papa co'
Franzesi di lasciarsi forzare, per isciogliere una volta quel nodo,
giacchè _Urbano VIII_ non avea mai approvato l'impegno preso dal suo
predecessore _Gregorio XV_. Ciarle furono tutte queste. Certo è che
di grandi esclamazioni e vere querele fece il papa a Parigi per tale
invasione e violenza all'armi sue, ma senza voler entrare in più gravi
e dispendiosi risentimenti. Più ancora ne fecero gli Spagnuoli. Il
_cardinale di Richelieu_, parte con parole dolci, parte colle brusche,
si cavò fuori d'intrico, e seguitò francamente le tele precedenti per
effettuare gli altri suoi disegni.




    Anno di CRISTO MDCXXV. Indizione VIII.

    URBANO VIII papa 3.
    FERDINANDO II imperadore 7.


Si celebrò in quest'anno il giubileo della santa Chiesa romana,
intimato da papa _Urbano VIII_; ma non vi si mirò il gran concorso de'
pellegrini divoti, come in altri precedenti. La pestilenza insorta in
Palermo ed altri luoghi della Sicilia facea quivi terribile strage, e
sommo spavento eziandio recava all'Italia. Oltre a ciò, le turbolenze
della Valtellina, e un fiero temporale insorto contra della repubblica
di Genova, intorbidavano in questi tempi la quiete della Lombardia e
dei circonvicini paesi: tutti ostacoli alla divozione pellegrinatoria
de' fedeli. Si videro nondimeno comparire a Roma in sì pia congiuntura
_Uladislao principe_ di Polonia, figlio dell'invitto _re Sigismondo_
trionfatore de' Turchi, e poscia l'_arciduca Leopoldo_, i quali dal
pontefice riceverono ogni maggior contrassegno di stima e di affetto.
Poco godè dell'illustre sua dignità _Francesco Contarino_ doge di
Venezia, perchè fu in quest'anno rapito dalla morte, ed ebbe per
successore _Giovanni Cornaro_. Concepì speranze di grandi vantaggi
il cattolicismo per le nozze di _Carlo I re_ della Gran Bretagna (il
cui padre _Giacomo Stuardo re_ era dianzi nel mese di aprile mancato
di vita) celebrate nel mese di luglio con _Enrichetta principessa_
sorella di _Lodovico XIII_ re di Francia: ma queste speranze col tempo
si ridussero a sole foglie e fiori. Nè si dee tacere per gloria di uno
de' gran capitani, figli dell'Italia, che avendo _Ambrosio Spinola_,
generale dell'armi spagnuole in Fiandra, nel mese d'agosto del
precedente anno, assediata Bredà, piazza pel sito e per le innumerabili
fortificazioni creduta inespugnabile, in vicinanza del mare e di
Anversa, gli riuscì di rendersene padrone nel dì 5 di giugno dell'anno
presente. Celebre sopra modo fu quell'assedio, incredibile l'industria,
il senno e la costanza dello Spinola in sostener quell'impresa contro
tutti gli sforzi dell'Inghilterra e di Maurizio di Nassau principe
Oranges e generale degli Olandesi, che appunto finì i suoi giorni sul
principio di maggio del presente anno, lasciando fama di essere stato
uno de' primi guerrieri del suo tempo.

Qualche azion militare si fece in questi giorni anche nella Valtellina,
ma di sì poco rilievo, che non occorre farne menzione. Il _duca di
Feria_ governator di Milano avea già in pronto un sufficiente esercito,
che servì a frastornare ogni ulterior progresso de' Franzesi e Veneti
in quelle parti. Avrebbe egli anche potuto far di più, se non fosse
stato costretto a tener gli occhi aperti ad un maggior temporale
che scoppiò contro i Genovesi. Era riuscito, siccome dicemmo, a
_Carlo Emmanuele_ duca di Savoia d'ubbriacare i Franzesi colla da
lui rappresentata agevolissima conquista di Genova, rappresentando
quella città tanto illustre e ricchissima ormai invecchiata e sopita
nell'ozio, infiacchita nelle delizie, sprovveduta di fortificazioni
moderne e di soldatesche, con supporre ancora ai medesimi, e non senza
ragione, di tener buone intelligenze con alcuni malcontenti nel cuore
della medesima città. Perciò, come se avessero in pugno la preda, con
alcune capitolazioni la spartirono fra loro; anzi fecero i conti fin
d'allora sullo Stato di Milano, sul Monferrato, sulla Corsica, formando
varii patti di divisione: che di tali magnifiche idee era mirabilmente
fornito l'animo grande di esso duca. Avea la corte di Francia a questo
fine fatto un trattato cogli Olandesi, che s'impegnarono d'inviare
venti grossi vascelli ben corredati in rinforzo dell'armi di Savoia.
Le galee ancora e i galeoni di Francia, benchè solamente i fusti, e
senza inalberarvi lo stendardo reale, doveano servire al duca, e il
contestabile di Lesdiguieres come ausiliario assistergli con grosso
nerbo di gente, pretendendo con ciò di non far guerra dichiarata: tele
di ragno, colle quali vanno anche oggidì i principi del mondo coprendo
gli ambiziosi loro disegni. Non concorsero i Veneziani collegati in
questa diversione, anzi positivamente la riprovarono; e se pure si
volea far guerra, la desideravano contro lo Stato di Milano: cotanto
si trovavano ora mal soddisfatti delle due potenti case d'Austria.
Fatta dunque nel dì 4 di marzo in Asti la rassegna generale delle
truppe franzesi e savoiarde, si trovò ascendere quell'armata a venti
quattro mila fanti e tre mila cavalli con buon treno di artiglieria.
A sì feroce insulto poco si trovavano preparati i Genovesi, perchè
niun giusto motivo nè dalla parte della Francia, nè da quella di
Savoia appariva di muoversi alla loro rovina: senza riflettere che ai
conquistatori non mancano mai pretesti per far guerra ai vicini; e che
se un confinante s'arma, s'ha sempre a temere. E quantunque sorgessero
sospetti che contro di loro si disponesse la danza, pure non voleano
prestar fede a chi gli assicurava della trama ordita; e però lentamente
procederono ad armarsi, e a raunar genti, viveri e danari per una
gagliarda resistenza; finchè, veduto vicino il nembo, si svegliarono.
Allora fu che si diedero a tempestare il duca di Feria in Milano, e
il re Cattolico _Filippo IV_ per poderosi aiuti, facendo con facilità
conoscere quanto comune fosse la causa. Perduta Genova, era perduto
lo Stato di Milano. Parimente fecero istanze ai lor corrispondenti
di Spagna per soccorso di pecunia, e questi non mancarono d'inviarne
dipoi in gran copia. Intanto si dilatò lo sbigottimento nella città;
e dappoichè si vide muoversi a quella volta il torrente, vennero non
pochi al disperato consiglio di abbandonar tutta la riviera di Ponente
e il di qua dall'Apennino, per ritirar tutte le forze alla difesa
del cuore. Ma prevalse il sentimento di Gian-Girolamo Doria, capitan
vecchio e di sperienza, e di Carlo Doria duca di Tursis, e di altri
più saggi e coraggiosi, che si sostenesse la città di Savona, e si
armassero i passi di Gavi e di Rossiglione, per trattenere, il più che
fosse possibile, lungi da Genova quell'impetuosa tempesta.

Entrò dunque l'esercito collegato dalla parte di Novi nel Genovesato,
e gli si arrenderono varii luoghi. Il _duca di Savoia, il principe di
Piemonte Vittorio Amedeo suo figlio_ e _Lesdiguieres_ in varii siti
di qua dall'Apennino fecero sì grande empito, che sconfissero nel
giorno di giovedì santo le truppe genovesi a Rossiglione, e poscia
diedero una rotta maggiore ad esse genti ad Ottaggio: disgrazie che
accrebbero forte lo spavento in Genova, e insieme lo sdegno contra del
duca, incredibilmente per altri motivi odiato da loro. Si rincorarono
poscia alquanto gli animi per l'arrivo colà di Lodovico Guasco con
due mila fanti e ducento cavalli, spediti per le vie di Levante in
loro aiuto. Ottaggio intanto fu preso, e dato a sacco, e rimasero
prigionieri i difensori. In quelle parti vi restava ancora Gavi da
espugnare, ma non si durò fatica a prendere quella terra col castello.
Gran dispareri poscia seguirono fra il duca e Lesdiguieres. Pieno di
fuoco e di speranze il primo, insisteva che si marciasse a dirittura a
Genova; laddove l'altro, considerando le forze e la gran popolazione di
quella città, e di che sia capace l'amore della libertà; e riflettendo
a ciò che potea avvenire, se il duca di Feria dalla parte di Milano
con assai schiere da lui allestite venisse a tagliar la comunicazione
colla Lombardia, e se inoltre sopraggiugnessero per mare i soccorsi
aspettati in Genova da Napoli e Sicilia; ripugnò a tal risoluzione.
Il perchè dal duca fu spedito il principe di Piemonte ad occupar la
riviera di Ponente, frutto che dovea a lui restare di questa guerra.
Andò egli; colla forza si impadronì della ricca terra della Pieva,
dove tutti corsero al saccheggio: ricuperò Oneglia, terra sua poco
prima occupata dai Genovesi; e vennero poscia alle sue mani la città
di Albenga e Ventimiglia, e le terre di Alassio, Porto Maurizio, San
Remo, Loano, Castel Diano, in una parola, tutta la suddetta riviera,
cominciando dal Finale sino a Villafranca per lo spazio di sessanta
miglia. Non dimenticarono i vittoriosi soldati di far quanto spoglio
poterono in quelle parti. Continuava nulladimeno il duca nel disegno
di passar sotto Genova; al qual fine facea di gran preparativi: ed
essendosi impossessato di Savignone, sei miglia vicino alla città,
se l'aspettavano a momenti i Genovesi sotto le mura. Giunse a tempo
a calmare la costernazione di quel popolo una galea che di Spagna
recava un milione di ducati d'oro, e ne sopraggiunsero poi altre che
condussero di colà (per quanto fu detto) sei altri milioni, spettanti
ai privati Genovesi, ma somministrati al bisogno della repubblica.
Quel nondimeno che maggiormente fece dar bando al timore, fu che il
cavalier Pecchio arrivò a Genova con circa tre mila fanti dei terzi di
Modena e Parma, inviati dal duca di Feria. In quei mari ancora comparve
il marchese di Santa Croce con trentatrè galee di Spagna, sopra le
quali erano quasi quattro mila fanti, la maggior parte gente veterana.
Da Napoli vennero alcuni galeoni con mille e cinquecento uomini, e
le galee di Sicilia con secento Spagnuoli, e parimente il marchese
di Bozzolo con ottocento fanti e ducento cavalli, condotto da quella
repubblica: con che si trovò aver già in pronto i Genovesi un'armata di
circa dodici mila fanti.

Contuttociò fu creduto in Genova miglior consiglio di nulla azzardare,
se prima non usciva in campagna il duca di Feria. I soli popoli della
Pozzevera infestavano il campo gallo-savoiardo, e giunsero ad assediare
in Savignone il principe di Piemonte, che fu liberato dal padre. Erano
in questo mentre le forze principali dello Stato di Milano impiegate
nella difesa di Riva, luogo vilissimo sul lago di Chiavenna, ma ben
fortificato dal governator di Milano. Al comando di esse stava il conte
Giovanni Serbellone, che varie pruove diede in ributtare il marchese
di Coeuvres, ito più volte, ma indarno, ad assalire quel sito. Tante
nondimeno furono le istanze de' Genovesi, che il Feria passò infine
con quante genti potè raunare a Pavia, e intanto andarono giugnendo
in Lombardia i Tedeschi, assoldati specialmente coll'oro de' Genovesi.
Se si ha da credere al Capriata, erano circa sedici mila combattenti,
comandati dal barone di Pappenaim, e dai conti di Solm e di Scultz, ed
inoltre non poche squadre di cavalleria feroce, venuta dalla Polonia
e Croazia, che, unita ai Lombardi e Napoletani, ascendeva a cinque
mila cavalli. Mossesi allora il duca di Feria da Pavia con passare
ad Alessandria, e al movimento suo cominciarono ad eclissar le glorie
efimere del nemico esercito; e tanto più perchè erano cresciute le gare
e diffidenze fra il duca di Savoia e il contestabile Lesdiguieres,
sospettato, probabilmente senza ragione, corrotto dai regali segreti
dei Genovesi. Ritiraronsi dunque i Gallo-Savoiardi fuori dello Stato
di Genova, inseguiti sempre dal Feria, che volò ad impadronirsi della
città d'Acqui, dove fu ritrovato un magazzino di viveri e munizioni,
e la guardaroba del duca di Savoia con ricchi arredi, argenterie e
livree, colle quali si sparse voce che egli pensasse di far la sua
pomposa entrata nella debellata città di Genova. Grande onore acquistò
in tal congiuntura il principe Vittorio Amedeo, perchè, inseguito dagli
Spagnuoli, con buon ordine e bravura ridusse in salvo tutte le genti ed
artiglierie.

Ricuperarono intanto i Genovesi Gavi e Novi, e gli altri posti di qua
dall'Apennino, con cogliere in Gavi molti pezzi d'artiglieria del duca
di Savoia. Similmente il marchese di Santa Croce colle galee per mare,
e con otto mila fanti e due compagnie di cavalleria per terra, si
portò a liberar la riviera di Ponente dai nemici. In poche settimane
tornarono all'ubbidienza della repubblica Albenga, Ventimiglia e tutte
le altre terre di quelle parti. Nè di ciò contenta quell'armata, passò
ad assediar Ormea, terra del duca, con prendere a forza d'armi non
meno essa che il castello. Seguì ivi grande effusione di sangue, e
tutto andò a sacco. Da questo esempio sgomentati quei di Garessio e
di Bignasco, inviarono le chiavi al Santa Croce. Mentre tali imprese
si faceano nella Riviera, il duca di Feria, bramoso di qualche fatto
glorioso, si portò all'assedio della fortezza di Verrua, considerabile
allora per la situazione sua, ma non già per regolate fortificazioni;
vi passò nondimeno con tale lentezza, che diede tempo al duca di Savoia
di gittarsi in Crescentino, e di spingere un buon rinforzo di gente in
quella piazza, di farvi alcuni trincieramenti, e di fabbricare dipoi
un ponte, che congiugneva Crescentino con Verrua: ponte due volte rotto
dagli Spagnuoli, e sempre rifatto dall'intrepido duca Carlo Emmanuele.
Per quanti sforzi facesse dipoi il Feria sotto Verrua, tutti riuscirono
vani; laonde, accostandosi il verno, e ricevuta nuova che fossero
calati in Piemonte sei mila Franzesi, giudicò meglio il ritirarsi,
che di lasciar ivi a repentaglio gente ed onore. Ed ecco dove andò a
terminare sì strepitoso fenomeno, senza alcun frutto, e solo con danno
per parte del duca di Savoia, e con ignominia dal canto dei Franzesi,
che sì leggermente entrarono in questo impegno, e poi lasciarono il
duca in ballo senza soccorrerlo colla flotta del duca di Guisa, e con
valersi in proprio servizio dei venti vascelli olandesi, già promessi
per l'Italia. Si aggiunse, aver preteso nello stesso tempo di metter
eglino i presidii nelle terre che si andavano occupando. In somma
poco conto per lo più truovano gli altri animali in voler far lega col
lione.

Al pontefice _Urbano VIII_ sommamente dispiacevano queste funeste
brighe in Italia; laonde, per troncarne il corso, e massimamente per
impedire, se era possibile, che non venissero ad un'aperta rottura
le corone di Francia e di Spagna, determinò d'inviare a Parigi una
maestosa legazione; e fu scelto per essa il _cardinal Francesco
Barberini_ suo nipote, assai giovane di età, ma non di senno, ed anche
assistito dai prelati veterani nelle faccende del mondo. Giunto egli
colà nel mese di maggio, rinnovò i risentimenti per l'affronto fatto
all'armi della Chiesa nella Valtellina, chiedendone il risarcimento;
propose una sospension d'armi in Italia, e a tutto suo potere seminò
consigli di pace. Finezze e dimostrazioni di stima non mancarono
al legato; ma per conto dei suoi negoziati, si trovò egli tanto
inviluppato dagli artifizii di quella corte, che finalmente sul
fine dell'anno, veggendo andarvi del suo decoro nel continuare in sì
disutile impiego, si partì da Parigi, e tornossene poco contento a
Roma. Disgustato per questo il pontefice, parve disposto a voler far
prova della sua bravura nell'anno seguente, con assoldare infatti sei
mila fanti e cinquecento cavalli per rientrare nella Valtellina. Poca
durata ebbe poi questo fuoco, tra perchè s'intrecciarono varii privati
disegni dell'ingrandimento della propria casa, e perch'egli penetrò,
siccome diremo, gli occulti matteggi delle due corone, per venire senza
di lui alla concordia. Prosperarono cotanto in quest'anno non meno in
Ungheria che in Germania gli affari di _Ferdinando II_ imperadore, che
ottenne di far coronare re d'Ungheria il suo figlio _Ferdinando III_.




    Anno di CRISTO MDCXXVI. Indizione IX.

    URBANO VIII papa 4.
    FERDINANDO II imperadore 8.


Si aspettava ognuno che più fiera che mai si riaccendesse la guerra
nell'anno presente in Italia, dacchè si vide inviato a Parigi il
_principe di Piemonte_ dal duca _Carlo Emmanuele_ suo padre a far
istanza per un più potente armamento; e molto più dacchè si seppe
che allo stesso principe era stato conferito il titolo di generale
dell'armi della Francia in Italia, senza dover dipendere dal
contestabile, o da altri pedanti nelle imprese militari. A maggiormente
poi accrescere nel mese di marzo questo timore servì l'arrivo in
Lombardia di _Torquato Conti_ duca di Guadagnolo, figlio del duca
di Poli, con sei mila fanti e secento cavalli stipendiati dal papa,
con ordine di accoppiarsi con gli Spagnuoli alla ricuperazion della
Valtellina, e a tornare in pristino il deposito di quella provincia.
Del che pervenuto l'avviso in Francia, furono spediti danari ed
ordini al marchese di Coeuvres, per far leva di nuove genti. Ma
eccoti all'improvviso contro l'espettazion d'ognuno saltar fuori la
pace tra la Francia e la Spagna, i cui articoli nel dì 5 oppure 6 di
marzo furono segnati in Monsone, terra d'Aragona, dal conte duca,
cioè dall'Olivares, e dal conte di Fargis ambasciatore di Francia,
ma pubblicati molto più tardi. Non si può spiegare quanti artifizii e
mascherate si facessero giocare in questo negoziato. Più d'una volta
fece vista la corte di Parigi di disapprovare il concordato dal suo
ministro in Ispagna, e di voler richiamare e gastigare lui stesso;
e pure gustò infine l'operato da lui. V'erano delle segrete ruote
che movevano il _Richelieu_ a voler quella pace, perchè abbondavano
in Francia i malcontenti ed invidiosi del soverchio suo dominio; nè
molto si stette a vederne lo scoppio. Era giunto il papa ad inviare
in Ispagna con titolo di legato lo stesso suo nipote _cardinale
Francesco_, voglioso di far una nuova comparsa anche in quella corte,
per tenere al sacro fonte una nuova figlia del re Cattolico, e per
trattar ivi della pace d'Italia, sperando miglior fortuna ivi di
quella che avea provato in Parigi. Arrivato che egli fu in Catalogna,
e volendosi mischiare nel trattato, gli diedero ad intendere già
terminato il negozio (che nondimeno era tuttavia pendente), e finsero
dipoi sottoscritti i capitoli nel dì suddetto di marzo. Nulla in Parigi
se ne comunicò al principe di Piemonte e al ministro veneto, se non
dopo il fatto con pascere intanto ambedue di pensieri ed apparati
di guerra. I principali articoli di questa concordia furono: Che
in perpetuo non sarebbe altro esercizio che quello della religion
cattolica romana nella Valtellina, contado di Bormio e Chiavenna. Che
fosse salva in que' luoghi la sovranità dei Grigioni, con pagar loro la
provincia un annuo tributo, ma con facoltà ai Valtellini di eleggere
liberamente i lor governatori e magistrati tutti cattolici; la quale
elezione fosse obbligata la repubblica dei Grigioni di ratificare. Che
tutti i forti di essa provincia sarebbono rimessi in mano del papa, e
poi demoliti e rasati. Fu riserbato ad arbitri e all'autorità delle due
corone di comporre le differenze civili rimaste fra i lor collegati.

Gran rumore, gran battaglia di sentimenti cagionò questa improvvisa
pace. I più, ed anche in Francia, ne sparlavano a bocca aperta, come
se si fosse fatto il funerale alla riputazione della corona franzese
con questo accomodamento, e quasichè troppo in esso avesse guadagnato
la Spagna. Perciocchè, senza parlar del punto della religione, voluto
e lodato dai cattolici tutti, dicevano essi che veniva la Valtellina
a restare in sostanza, se non in apparenza, indipendente dalla
giurisdizion dei Grigioni, e tutta divota per i ricevuti vantaggi e per
la necessità del commercio a' vicini Spagnuoli. Oltre a ciò, rimanevano
traditi e sacrificati gl'interessi di tutti i collegati della Francia,
e troppo sconciamente pregiudicato alle convenienze d'ognuno. Infatti
rimasero stranamente alterati gli animi de' Grigioni, de' Veneziani,
e specialmente del duca di Savoia, ed ognuno di essi proruppe in
molte doglianze. Tuttavia per prudenza e per necessità convenne loro
accomodarsi alle determinazioni di chi le poteva far eseguire. Il
pontefice, i Genovesi e gli altri principi d'Italia con occhi diversi
riguardarono questo accordo. Se ne compiacquero gli ultimi, non già
per l'onore e per li vantaggi della Spagna, ma perchè tornava la calma
in Italia. Maggior piacere ne provarono i Genovesi, che collegatisi
in questo boiler di cose col re Cattolico, restavano sotto la di
lui protezione, e liberati dalle nuove minaccie del duca di Savoia.
Finalmente assaissimo ne esultò il pontefice, perchè, quantunque
penasse a digerire il non essere stati ammessi i suoi ministri al
trattato, pure, al mirare così ben assicurato il punto importante della
religione, e provveduto al suo decoro colla restituzion dei forti
della Valtellina, di più non gli restava da desiderare. Forse anche
l'armamento da lui fatto non provenne da intenzione alcuna di guerra,
ma bensì da segretissimi avvisi, come avea da finir questa faccenda;
laonde spedì egli prontamente quelle truppe, affinchè fossero pronte
a riceverne la consegna. Finalmente, considerando il midollo d'essa
pace, non vi si potè trovar lesa la giustizia, perchè si restituì ai
Grigioni l'alto lor dominio nella Valtellina, con rimediar solamente
all'usurpazione da lor fatta contro i precedenti usi e patti sulla
religione e libertà di que' popoli. Si attese intanto all'esecuzion
del trattato. Gran difficoltà e dilazioni oppose il marchese di
Coeuvres alla consegna delle fortezze; ma sul principio dell'anno
seguente n'entrò in possesso Torquato Conti a nome del pontefice,
e tutto fece demolire. In Francia coll'assenso dello ambasciatore
spagnuolo fu dipoi tassata la pensione o tributo, che si dovea pagare
ogni anno dalla Valtellina ai Grigioni, in venticinque mila scudi.
Più scabroso riuscì il comporre le differenze del duca di Savoia co'
Genovesi, e convenne portar l'affare alla corte di Spagna. Pretendeva
il duca per preliminare la restituzione dei luoghi, di una galea e
dei cannoni a lui presi. A questo in fine condiscesero i Genovesi, ma
ben saldo tennero l'acquisto del marchesato di Zuccherello, e viva
tuttavia durò la discordia fra loro. Restò sì amareggiato esso duca
_Carlo Emmanuele_ contro la corte di Francia, e massimamente contro il
cardinale primo ministro, che, per isfogare il conceputo implacabile
suo odio, non lasciò indietro arte veruna. Era cervello atto ad
imbrogliar tutta l'Europa. Però non fu difficile il figurarsi che egli
per mezzo dell'abbate Scaglia suo accortissimo ministro avesse preso
a fomentare i malcontenti di Francia, esibendo loro aiuti; e certo
egli accolse chi di essi a lui ricorreva. Erasi in effetto manipolata
una grave congiura contra del favorito _Richelieu_, al cui dispotismo
non si sapeano accomodare i grandi, e vi ebbe parte lo stesso _Gastone
duca_ d'Orleans fratello del re. Ma più volte la testa sagacissima del
Richelieu solo seppe far abortire tutti i loro disegni. Se veramente il
duca avesse mano in que' viluppi, non ho io cannocchiale che mel faccia
discernere. Fallito questo colpo, fu creduto che egli si volgesse a
_Carlo I re_ della Gran Bretagna, per attizzarlo contro i Franzesi,
e che movesse trattati segreti cogli Ugonotti e col duca di Lorena,
acciocchè tanto essi dal canto loro, che egli dal suo, in un medesimo
tempo attaccassero un fiero incendio in Francia. Quel che è certo,
quantunque sapesse irritata forte contra di lui per le passate cose
la corte di Spagna, pure ebbe maniera di introdurre colà un negoziato
per riconciliarsi, offerendosi pronto ad abbracciare il partito del re
Cattolico: al che trovò delle disposizioni nel conte duca. Concepì in
questi medesimi giorni esso duca di Savoia l'idea d'intitolarsi re di
Cipri: al che non gli mancavano buoni fondamenti, ma con trovare la
repubblica di Venezia armata d'opposte pretensioni e ragioni. Si può
ben credere che di somigliante disputa non si mettesse gran pensiero
la Porta Ottamana, la quale placidamente in danno della Cristianità
seguita anche oggidì a godersi quel regno, nè sembra inclinata a
rilasciarlo ad alcuno dei pretendenti. Il dì 29 di ottobre l'ultimo
fu della vita di _Ferdinando Gonzaga duca_ di Mantova; e perchè non
lasciò prole alcuna legittima, a lui succedette nel ducato _Vincenzo_
suo fratello, uomo perduto ne' piaceri, e che perciò andava fabbricando
delle mine pregiudiziali al suo vivere, come infatti staremo poco a
vedere.

Di sopra accennammo non avere _Francesco Maria della Rovere_ duca
d'Urbino procreato se non un figlio, cioè _Federigo Ubaldo_, giovane
dissoluto, prodigo e di vita sregolata, senza che nè i comandi del
padre, nè i consigli della gente savia e pia il potessero tenere in
freno. Sul più bello dei suoi solazzi e delle sue allegrezze, per
essere stato pochi giorni prima proclamato duca, fu questi una mattina
trovato morto in letto senza precedente alcuna infermità. Questo
avvenne nell'anno 1623. Chi ne disse una cagione, e chi un'altra. Con
gran costanza il duca Francesco Maria ricevette l'avviso dal vescovo
di Pesaro, città, dove succedette la repentina morte del figlio, e
saviamente represse gli empiti e violenti affetti della natura. Siccome
di sopra dicemmo, la corte di Roma, che stava attentissima a tutti i
moti di quella d'Urbino, sapendo ch'erano, per la vecchiaia del duca
quasi ottuagenario, seccate le speranze d'alcuna successione, cominciò
per tempo a disporsi per raccogliere quel riguardevole Stato, che
andava a decadere in lei. Ma perciocchè _Claudia de Medici_ moglie
del defunto Federigo Ubaldo era restata gravida, e partorì poscia una
fanciulla, alla quale fu posto il nome di _Vittoria_, i Veneziani,
il gran duca e gli altri principi d'Italia avrebbono desiderato che
per mezzo di questa principessa fosse ivi continuato quel principato,
affinchè non si slargassero tanto le fimbrie della Chiesa. Ma essa ne
era incapace secondo le investiture; oltredichè le tante bolle dei
papi contrarie all'infeudare Stati cospicui non lasciarono luogo a
cotal progetto. Oltre a ciò, per quanto fosse proposto al _pontefice
Urbano VIII_ di far cadere questo pezzo d'Italia in uno dei suoi
nipoti, e gli Spagnuoli stessi si gloriassero di essere promotori di
un tal consiglio, pure il papa si difese sempre da somiglianti sirene.
Fu dunque con sollecitudine spedito da esso papa ad Urbino il novello
_arcivescovo Santorio_, che cominciò ad ingerirsi in faccende di Stato,
e a volerla fare da soprintendente: del che si riputò molto offeso il
vecchio duca; e perciò sdegnato inviò la nipote Vittoria ad allevarsi
nella corte di Toscana; e tanto più perchè bramava di darla poi in
moglie al giovinetto _gran duca Ferdinando II_. Rinforzò egli anche di
guernigioni toscane le sue principali piazze. Ma di ciò ingelosito il
papa, quasichè si tramasse di far passare quel ducato nella casa de
Medici, inviò anche egli truppe ai confini della Toscana e d'Urbino.
Cessati poi quei primi rumori, si mise mano alla quintessenza della
destrezza ed eloquenza romana, per indurre il duca a rinunziare con
donazione _inter vivos_ il suo ducato alla Chiesa, affine di risparmiar
le dissensioni ed ogni pericolo di guerra, che potesse suscitarsi
dall'invidia e malizia altrui. Era il duca _Francesco Maria_ principe
di grande intelligenza, prudente, amico de' letterati (pregio, di cui
si gloriarono anche l'avolo e il padre suo), benigno, affabile, e in
lui concorreva la gloria primaria dei veri principi, perchè padre
dei suoi popoli, non di nome, ma di fatti, ed amato egualmente in
ricompensa dagli stessi popoli. La sola considerazione d'esentar da
ogni vessazione e rischio i cari sudditi suoi, quella fu che prevalse
in suo cuore: laonde si ridusse nell'anno presente a rinunziar quegli
Stati al sommo pontefice, con patto espresso, tra gli altri, che
non si potessero mettere in avvenire nuovi aggravii a quei popoli, e
riserbando a sè molte rendite, e il far grazie anche da lì innanzi.
Ritirossi pertanto a Castel Durante, terra che da Urbano VIII fu
poi dichiarata città col nome d'Urbania; e in questo mentre venne il
cardinale _Berlingieri Gessi_ a prendere a nome del papa il possesso
di quel ducato, che abbraccia le città di Urbino, Pesaro, Gubbio,
Sinigaglia, Fossombrone, San Leo, Cagli e la suddetta Urbania, con
trecento terre e castella situate in paese delizioso ed ameno, benchè
montuoso: accrescimento ben riguardevole alla signoria della Chiesa
romana. Cento mila scudi furono tosto sborsati dal cardinale al duca
per le artiglierie, armi e munizioni delle fortezze. Dopo questo
eroico atto, sopravvisse il duca sino all'anno 1656; nè gli mancarono
occasioni di pentirsi più volte della presa risoluzione, a cagion
degli amari bocconi che gli fecero inghiottire i ministri della camera
apostolica. Anzi (convien pur dirlo) aveva egli spedita persona a Roma
col mandato della rinunzia, che se ne pentì, e spedì tosto ordine che
nulla se ne facesse; ma il mandatario, a cui premeva di guadagnarsi
la grazia del sole nascente, occultò l'ordine, e fece prontamente la
rinunzia, ch'ebbe il suo effetto.




    Anno di CRISTO MDCLXXVII. Indizione X.

    URBANO VIII papa 5.
    FERDINANDO II imperadore 9.


Dappoichè colla pace di Monsone fu posto fine alle perniciose
controversie della Valtellina e del duca di Savoia coi Genovesi, tornò
la quiete in Italia, e solamente si leggevano con piacere, benchè
con disparità di genii, le guerre della Germania, e i progressi e
le vittorie dell'_imperadore Ferdinando II_ debellatore di tutti i
suoi nemici. Cominciò anche a recare un dolce divertimento ai curiosi
novellisti l'assedio della Rocella, a cui diedero in quest'anno
principio l'armi del re Cristianissimo _Lodovico XIII_, dopo aver
cacciati gl'Inglesi con loro gran danno da que' contorni. Vantavasi
la Rocella d'essere come la metropoli e l'asilo dei malcontenti
del regno di Francia, e come capo della repubblica degli ugonotti
sparsi per tutto quel regno; nè si mostrava bene spesso dipendente
in parte alcuna dall'autorità regale. L'essere quella città creduta
inespugnabile per la sua situazione sulle coste dell'Oceano, e per le
tante sue fortificazioni, la faceano rispettare fin dagli stessi suoi
monarchi. Ma ciò non trattenne l'industrioso _cardinale di Richelieu_
dal persuaderne l'assedio al re Lodovico: assedio che riuscì poi famoso
anche ai secoli avvenire. Avendo in questi tempi l'_arciduca Leopoldo_
d'Austria, fratello dell'_imperador Ferdinando_, rinunziati al nipote
_Guglielmo_ i vescovati d'Argentina e Passavia per voglia di maritarsi,
venne a Roma, trattò e conchiuse il matrimonio con _Claudia de Medici_,
che di sopra dicemmo rimasta vedova del principe d'Urbino. La condusse
ad Inspruch, dove per più giorni furono fatte magnifiche feste. Poscia
a dì 21 di novembre _Eleonora Gonzaga_ moglie dell'Augusto Ferdinando
solennemente in Praga ricevette la corona di Boemia. Alcuni giorni dopo
anche _Ferdinando III_ figlio del regnante imperadore, già coronato re
d'Ungheria, aggiunse anch'egli con gran pompa a quella corona l'altra
d'esso regno boemico. Lagrimevole spettacolo all'incontro vide la
Puglia in quest'anno, perchè nel dì 30 di luglio un terribil tremuoto
diroccò la città di San Severo con altri non pochi luoghi circonvicini;
e si fece conto che in quelle rovine perissero diciassette mila
persone: durissima pensione, a cui sono di tanto in tanto soggette le
deliziose provincie del regno di Napoli per tanto zolfo chiuso nelle
viscere loro.

Quando pur si lusingava la Lombardia di godere i frutti della pace già
stabilita, per le misere umane vicende si vide nascere un seminario
di nuove guerre, che si trassero dietro un diluvio di sangue e di
calamità maggiori delle passate. Era declinata dall'antico lustro
delle virtù la potente e nobil casa Gonzaga, signora di Mantova e del
Monferrato; perciocchè, dimentica dell'antico valore e della saviezza,
si era abbandonata al lusso e alla dissolutezza, di modo che i finti
matrimonii e i veri frequenti stupri e adulterii, e gli eccessi della
gola erano divenuti alla moda in quella corte. Di qui poi provennero
i gastighi ordinarii dell'intemperanza, cioè le indisposizioni di
corpo, la vita corta e la sterilità de' matrimonii. _Ferdinando duca_
di Mantova, che nel precedente anno assai giovine terminò i suoi
giorni, dopo aver menata una vita troppo sregolata, oppresso dalla
pinguedine, niun successore avea lasciato. Vi restava _don Vincenzo_
suo fratello, nato nel 1594, il quale per tempo datosi anch'egli in
preda ai piaceri, punto non inclinava allo stato clericale. Con tutto
ciò Ferdinando gli avea procacciata la porpora cardinalizia, ma senza
mai poterlo indurre a passare a Roma per prendere il cappello, e per
fissar ivi la sua abitazione. Soggiornando Vincenzo nella terra di
Gazzuolo, s'invaghì d'Isabella vedova di Ferrante Gonzaga principe di
Bozzolo, donna di singolare ingegno, saviezza e bellezza. E perchè a
queste doti si aggiugneva anche la fecondità, e Vincenzo desiderava
prole, perchè il disordinato vivere del fratello Ferdinando facea
predire poco lunga la sua signoria (con che veniva a ricadere in lui
il ducato), segretamente, in forma non di meno legittima, la sposò,
ancorchè tuttavia vestisse la sacra porpora, giacchè non avea a
cagion d'essa contratto vincolo in contrario; ma con irreverenza alla
dignità del sacro collegio, e verso il fratello non consapevole di
tal risoluzione, che poi saputala diede forte nelle smanie. Per la sua
inabilità non trasse Vincenzo alcuno frutto da quel matrimonio, e venne
anche a liti e a divorzio con Isabella. Anzi succeduto al fratello
defunto, e proclamato duca, fece di mani e di piedi per disciogliere
quel matrimonio, aspirando a sposare _Maria_ sua nipote, figlia del
già _duca Francesco_ suo fratello maggiore. Ebbe poi altro da pensare,
perchè i passati disordini cotanto sconcertarono la di lui sanità, che
si conobbe incamminato fra poche settimane al sepolcro.

Viveva e soggiornava in questi tempi in Francia _Carlo Gonzaga_, figlio
di quel _Lodovico Gonzaga_, che fratello minore di _Guglielmo duca_ di
Mantova, cioè dell'avolo del suddetto duca Vincenzo, passò a cercare
in Francia miglior fortuna, e la trovò col tanto corteggiare l'unica
rimasta figlia del duca di Nevers, che essa il prese per suo marito,
e gli portò in dote i ducati di Nevers, Rethel ed Umena. Essendochè
niun'altra prole maschile della linea Gonzaga Guglielmina veniva a
restare, avvertito di quanto accadeva in Mantova il suddetto duca di
Nevers, spedì per le poste in Italia _Carlo duca_ di Rethel suo figlio,
che ebbe la fortuna di penetrare per la Valtellina, e di giugnere
a Mantova in tempo che il _duca Vincenzo_ si trovava all'ultimo di
sua vita. S'erano già fatte varie disposizioni per far succedere il
suddetto duca di Nevers, e s'era procurata da Roma la dispensa affinchè
il duca di Rethel suo figlio potesse sposare la nipote Maria: punto di
somma importanza, perchè non mancavano legisti pretendenti che a questa
principessa appartenesse il ducato di Monferrato. Col suo testamento
lasciò li duca Vincenzo suo successore ed erede il suddetto _Carlo duca
di Nevers_, e nella notte stessa ch'egli diede fine al suo vivere, cioè
nella notte precedente al dì 26 di dicembre dell'anno presente, il
duca di Rethel sposò la prefata principessa e consumò il matrimonio.
Stavano attentissimi a questo avvenimento l'_imperador Ferdinando_,
trattandosi di due insigni ducati d'Italia, feudi dell'imperio; i
Franzesi, per sostenere un principe considerato per lor nazionale e
ben affetto; e gli Spagnuoli, per non ammettere chi troppo si scorgeva
dipendente dalla Francia. Però anche prima dell'ultima malattia del
duca Vincenzo ognun dei suddetti potentati prese le misure convenevoli
ai proprii interessi; ma che per conto degli Austriaci rimasero
imbrogliate dalla diligenza del duca di Rethel. Pretendeva il ducato
di Mantova anche _don Ferrante Gonzaga_ principe di Guastalla, perchè
nipote dell'altro celebre _don Ferrante_, che fu fratello di _Federigo
duca_ primo di Mantova; benchè la linea sua fosse più lontana di un
grado da quella del primo duca di Nevers, figlio del suddetto Federigo.
Non poteva questi punto pretendere sul Monferrato; ma mosse ben le sue
pretensioni sopra quello stato _Margherita Gonzaga_ duchessa vedova di
Lorena, sorella dei tre ultimi duchi di Mantova. In favore di questa
principessa e del principe di Guastalla si dichiararono i ministri
di Spagna alla corte imperiale, covando nondimeno altri lor segreti
disegni di profittare di questo scompiglio, siccome non mai sazii di
dilatar la potenza di quella corona.

Eransi anche ordite in Mantova varie tele dai divoti della casa
Guastalla, e preparate armi; ma queste vennero scoperte, e restò
dissipato ogni contrario disegno dal duca di Rethel, che assunse
il titolo di principe di Mantova; s'impadronì di Porto, cioè della
fortezza di Mantova, e di ogni altro luogo forte, e si fece giurar
fedeltà da quel popolo. Il conte Giovanni Serbellone, colà spedito
da Milano, tosto si ritirò fuor del palazzo; e benchè visitato e
richiamato dal principe, gli disse di non aver affari da trattare
col duca di Rethel, e se ne andò poi sdegnato e minacciante. Chi
maggiormente non di meno si dava dei gran movimenti pel deliquio
della casa Gonzaga, era _Carlo Emmanuele duca di Savoia_, principe
mirabilmente attento anche ad ogni menomo vento, per cui potesse
sperare o gloria al suo nome, o qualche accrescimento ai suoi Stati.
Ecco venuto il tempo di risvegliar le sue sempre vive pretensioni sul
Monferrato, e le ragioni per la restituzion delle doti di _Margherita_
sua figlia. Maggiormente poi s'irritò per lo sposalizio di Maria sua
nipote senza saputa sua e della madre. Accostatosi per questo fine
agli Spagnuoli, di buon'ora intavolò un trattato con _don Gonzalez di
Cordova_, deputato _pro interim_ al governo di Milano, dappoichè il
duca di _Feria_ fu richiamato a Madrid. Intanto sì il pontefice _Urbano
VIII_ che i _Veneziani_ e gli altri principi d'Italia non aveano
bisogno di studiar molto nei libri per conoscere evidenti le ragioni di
Carlo Gonzaga duca di Nevers, essendo egli l'agnato più prossimo agli
ultimi duchi di Mantova, che tanto per le sue proprie ragioni, quanto
per quelle della _principessa Maria_ da lui sposata, veniva ad essere
legittimo erede del Monferrato. Ma un gran delitto per lui era l'aver
nelle vene sangue franzese, e il possedere riguardevoli Stati nella
stessa Francia. Però saltò su la ragion di Stato, cioè quel maestoso
idolo, a cui sì sovente fan voti e sagrifizii i potenti del secolo, e
che, quando occorre, si tien sotto i piedi, non dirò le leggi sole di
Giustiniano, ma quelle ancora della natura e delle genti e la religione
stessa. In somma non istava bene nel cuor dell'Italia, e confinante
da tante parti agli Stati della corona di Spagna, un principe tale, e
bisognava far tutto per atterrar lui e le pretensioni sue. Procedette
sul principio con qualche riguardo l'Augusto Ferdinando, con pretendere
che il duca di Nevers, siccome trasversale e in concorrenza d'altri
che si riputavano chiamati, non dovesse senza sua licenza ingerirsi
nel possesso e dominio di Mantova e del Monferrato; e però cominciò
a procedere per giustizia con avocazioni, citazioni e deputazione
di commessarii. All'incontro, il Cordova e il duca di Savoia meglio
giudicarono di procedere per la via di fatto, con aprire la porta ad
innumerabili ed indicibili guai, de' quali parleremo all'anno seguente.




    Anno di CRISTO MDCXXVIII. Indiz. XI.

    URBANO VIII papa 6.
    FERDINANDO II imperad. 10.


Teneva attenti gli occhi di tutti l'affare della successione di
Mantova, affare di somma importanza pel sistema d'Italia. Non mancò il
_duca Carlo di Nevers_, dopo essere egli giunto nel dì 27 di gennaio
dalla Francia a Mantova, di spedire _Vincenzo Agnello_ vescovo di
quella città per suo inviato all'_Augusto Ferdinando_, per attestargli
l'ossequio e la sommessione sua, e per chiedere l'investitura dei
ducati di Mantova e di Monferrato. Trovavasi allora la corte cesarea
in auge di felicità per la molte vittorie riportate contro i nemici,
per la pace fatta col Turco e col Transilvano, e per gli eserciti suoi
che faceano tener la testa bassa a tutti i principi della Germania.
Però in Vienna si parlava con tuono alto, e i fulmini stavano pronti
contro chiunque prontamente non ubbidiva. Nulla potè ottenere il
vescovo; stette saldo l'imperadore in volere il sequestro di quegli
Stati, per decidere poi nelle forme giudiciarie chi vi avesse migliori
ragioni. All'esecuzione di questo suo decreto fu deputato il conte
Giovanni di Nassau. Intanto _don Gonzalez di Cordova_, che appresso
ottenne il governo stabile di Milano, maneggiandosi vivamente col duca
di Savoia, più vivace ancora di lui nei proprii interessi, concertava
l'occupazione del Monferrato, e non solo di rimettere esso duca in
buona grazia del re Cattolico, ma di formar anche una lega con lui.
Fu in questa occasione che _Carlo Emmanuele_ venne riguardato nel più
bell'ascendente della gloria, perchè non meno i ministri spagnuoli che
quei di Francia e di Venezia s'unirono a Torino, per tirarlo ciascuno
d'essi nel loro partito, quasichè da lui pendesse il destino della
Lombardia. Toccò il pallio agli Spagnuoli. Fu stabilito di conquistare
il Monferrato, e di partirne fra loro la preda. Colle forze dello Stato
di Milano il Cordova si prefisse di ridurre alla sua ubbidienza Casale,
e tanto più perchè vantava di aver non poche segrete intelligenze
con quegli abitanti. La corte di Spagna, che s'era mostrata dianzi
inclinata ad un amichevol trattato, allora abbracciò il duca di Savoia,
e sposò le massime di don Gonzalez.

Erano intanto riposte le speranze del duca di Nevers nella protezione
e nei soccorsi del re Cristianissimo; ma essendo allora impegnate
l'armi e l'erario del re nel celebre assedio della Rocella, altro
non ne riportò esso principe (che da qui innanzi chiameremo duca di
Mantova) se non buone parole e promesse, subito che si potesse accudire
ai di lui interessi. Fremevano i Veneziani al conoscere l'idea del
duca di Savoia e l'ingordigia degli Spagnuoli, e si diedero anche ad
arrolar gente, perchè avrebbono pur voluto dar braccio al novello duca
Carlo, ma con protestare di non poter farlo, se prima non miravano
calato in Italia un esercito franzese. Maggiormente papa _Urbano
VIII_, tuttochè favorevole al Mantovano, si tenea lungi dagl'impegni,
solamente attendendo a far proposizioni d'accomodamento. Sicchè esso
duca Carlo altro ripiego non ebbe che di mettere in vendita molti de'
suoi beni e Stati oltramontani. Ne ricavò in fatti alcune centinaia
di migliaia di scudi, coi quali fece far leva di genti in Francia. A
poco a poco ancora andò rinforzando di presidii e di munizioni Mantova
e Casale, venendo alla sfilata Italiani e Franzesi al suo servigio, di
modo che giunse a raunar da cinque mila fanti e mille cavalli per la
difesa di Mantova e di Casale. Tra Monferrini e Franzesi si contarono
quasi quattro mila fanti e quattrocento cavalli. Non pareano gente
da farne caso i Monferrini, perchè delle cernide di quel paese; pure
l'odio ch'essi portavano al duca di Savoia, e l'amore da lor professato
agli antichi lor principi, gli animava al mestier della guerra, oltre
all'essere stati non poco agguerriti nelle turbolenze passate. Sul fine
dunque di marzo uscì in campagna il governatore di Milano, lusingandosi
di far prodigii con sei mila fanti e mille e cinquecento cavalli, che
potè condur seco, giacchè avea dovuto lasciar quattro mila fanti con
alcune squadre di cavalleria ai confini di Mantova per guardia del
Cremonese, e due altri mila ai confini della Valtellina e dei Grigioni.
Tuttavia dai Genovesi ricevette poscia un rinforzo di quattro in
cinque mila pedoni. Andò a dirittura sotto Casale, e piantò anche le
batterie, ma vi trovò quel che non s'era immaginato, cioè difensori che
coraggiosamente faceano sortite, e sostenevano con vigore le colline e
i passi alle vettovaglie; laonde non gli riuscì di privarli dei mulini
nel Po, nè di Rossigliano, posto di conseguenza per la comunicazione
della città col resto del Monferrato.

Nello stesso tempo anche il _duca di Savoia_ con quattro mila fanti e
mille e ducento cavalli ostilmente dal lato suo entrò nel Monferrato.
Niuna fatica gli costò l'insignorirsi della città d'Alba sprovveduta di
guernigione. Passò dipoi all'espugnazione di Trino, dove gli convenne
adoperar approcci, artiglierie e mine; ma essendo troppo smilzo quel
presidio, e mal provveduto di cannoni e di munizioni, in poco tempo
capitolò la resa. Non perdè un momento il duca ad ordinar nuove
fortificazioni a quella terra, con formarne una regolata e possente
fortezza. Questa era la parte che coi suoi territorii dovea, secondo i
patti, restare al duca di Savoia. Ma non si fermò egli qui. Prese dipoi
Pontestura e Moncalvo, che doveano essere degli Spagnuoli, e ritenne
per sè Moncalvo, con tosto imprendere le fortificazioni anche di
questa terra. Si rodeva di collera don Gonzalez a questo procedere del
duca, perchè contrario alle fatte capitolazioni; eppure gli bisognava
dissimular tutto per sospetto sempre che il duca voltasse casacca, e
si unisse coi Franzesi, i quali s'ingrossavano ai confini d'Italia. E
veramente riflettendo a quella testa, che tenea sempre molte terre in
piedi, aspettavano ogni dì gl'Italiani d'allora qualche scena nuova
dal canto d'un principe sì bellicoso ed inquieto. Infatti venne a
scoprirsi in questi tempi una congiura in Genova, nè ebbe difficoltà
il duca di professarsene autore, colle istanze da lui fatte che ai
congiurati presi fosse data l'impunità, minacciando la morte ad alcuni
gentiluomini genovesi suoi prigioni, se si fosse proceduto innanzi
nella giustizia contro gl'imprigionati a Genova. Non si ritennero
per questo i senatori genovesi dal far eseguire la sentenza contro
quattro dei delinquenti; e benchè il duca sdegnatissimo ordinasse
dipoi che fossero decapitati quegl'innocenti, pure altro non ne
fece, verisimilmente per la grandezza dell'animo suo, ben conoscendo
l'indegnità di cotal vendetta.

In questo mentre don Gonzalez, che nulla profittava nell'assedio di
Casale, si avvisò di prendere Nizza della Paglia, pel cui acquisto
si verrebbe ad angustiare la stessa città di Casale. Per quindici
giorni fu virilmente difesa quella terra, ed in fine costretta a
rendersi. Ad altre imprese non poterono poi pensare nè il duca nè
il governatore, perchè si intesero disposti i Franzesi a passare
in Italia, e venivano anche ordini della corte cesarea, non senza
maraviglia dei politici, perchè si desistesse dall'occupazione del
Monferrato, pretendendo l'_imperador Ferdinando_ che nè Spagna nè
Savoia avessero da padroneggiar nei feudi dell'imperio. Col danaro
del nuovo duca di Mantova s'erano già uniti in Francia dodici mila
fanti e mille e cinquecento cavalli sotto il comando del marchese di
Uxelles; ed avea ricevuto ordine il _maresciallo di Crequì_ governatore
del Delfinato d'unirsi seco con un altro corpo di gente: il che poi
non succedette per gare insorte fra lui e l'Uxelles; oppure perchè
il _principe Tommaso_ figlio del duca di Savoia ne impedì l'unione;
oppure, come altri vogliono, per secreti imbrogli della regina madre,
che odiava il duca di Mantova. Bramoso dunque esso marchese d'Uxelles
di portar soccorso al Mantovano, calò sul principio di agosto pel
passo detto dell'Agnello, ma con incontrare il _duca Carlo Emmanuele_
e _Vittorio Amedeo_ principe di Piemonte suo figlio, che con quasi
altrettante milizie, parte sue, parte prestategli dal governator di
Milano, l'aspettavano a piè fermo, oltre all'aver eglino ben chiusi e
fortificati tutti i passaggi; per quanti tentativi di passare facesse
l'Uxelles, non solamente nulla gli riuscì, ma in più incontri ancora
per valore del principe di Piemonte ne riportò delle busse, talmente
che, dopo aver perduta molta gente, alcuni pezzi di cannone e parte
del bagaglio, fu forzato a tornarsene colla testa bassa in Francia,
dove per mancanza di paghe si dissipò tutta l'armata sua. Per questo
glorioso successo non si può dire quanto salisse in alto la reputazione
del duca, e massimamente nella corte di Spagna, dove si dissiparono
tutte l'ombre della di lui fede e costanza: e gloriavasi a piena
bocca il conte duca di aver tirato questo principe alla divozion
della Spagna, dandogli il nome di braccio diritto della corona e di
antemurale dell'Italia. All'incontro, a _Carlo duca di Mantova_ fu
per cadere il cuore per terra al trovarsi da tante parti bersagliato,
e grande la diserzione de' suoi soldati per mancanza di paglie, e
naufragata l'unica speranza che gli restava dei soccorsi di Francia.
Già si aspettava d'essere messo al bando dell'imperio, e però inviò
_Carlo duca di Rethel_ suo figlio per placar l'imperadore, confidando
nell'appoggio dell'_imperadrice Leonora_ sorella dei tre ultimi duchi
di Mantova. Ma perchè l'imperadore pretendeva che a nome suo dagli
Spagnuoli e dal duca di Savoia si ritenessero i luoghi occupati
nel Monferrato, e di metter egli presidio in Casale sino a ragion
conosciuta, il Rethel, che nè pure fu riconosciuto per principe di
Mantova, se ne tornò mal soddisfatto in Italia; nè dal duca suo padre
furono poi accettate le proposizioni suddette, perchè incoraggito
di poter sostenere Casale contro la mala condotta del Cordova in
quell'assedio o blocco.

Efficacemente ancora si adoperò il _nunzio pontificio Scappi_ in
Lombardia per una sospension d'armi; ma il trattato andò a monte.
Si trattò di soddisfare con cessione di Stati al duca di Savoia; ma
egli quanto più mirava ridente la sua fortuna, tanto più alzava la
tassa delle sue pretensioni. Intanto Casale niuna paura mostrava degli
Spagnuoli assedianti, i quali infine si avvidero, che volendo prendere
quella città colla fame, conveniva espugnar prima Ponzone, San Giorgio
e Rossiglione; e in fatti se ne impadronirono, occupando poi le colline
di Casale, e restringendo l'assedio. Ma la poca avvertenza degli
Spagnuoli avea lasciata entrar tanta copia di viveri nella città, che
non si perdeano punto d'animo i difensori; e all'incontro nel campo
spagnuolo si provava gran carestia, perchè i grani andarono a male
in quest'anno, e a cagion di ciò fu anche una sedizione in Milano.
Fu infin creduto che lo stesso duca di Savoia vi avesse sotto mano
lasciata entrare copia di vettovaglie, perchè, dopo avere acquistata
per sè la parte a lui destinata del Monferrato, ed anche di più,
nell'interno suo non gustava che quella importante fortezza cadesse in
mano degli Spagnuoli. Ora finchè il re Cristianissimo e il cardinale
di Richelieu si trovarono immersi nel grande affare dell'assedio della
Rocella, non poterono accudire se non con ufizii e promesse all'aiuto
del duca di Mantova, che pure stava loro assaissimo a cuore. Finalmente
nel dì 30 di ottobre dell'anno presente, dopo aver la fortuna secondato
il valore dei Franzesi contro i tentativi degl'Inglesi, contro le furie
del mare e contro l'indicibile ostinazione degli ugonotti rocellesi,
che si ridussero all'estrema miseria, si rendè a discrezione quella
dianzi inespugnabil fortezza, con immortal gloria del _re Luigi XIII_.
Entrò egli trionfante nel primo giorno di novembre in quella piazza,
o, per dir meglio, in quel cimiterio, dove non trovò che gli scheletri
di uomini, ed ordinò poscia la demolizion delle fortificazioni, con
rimetter ivi l'esercizio della religione cattolica. Allora fu che il
re e il ministro cardinale cominciarono a pensar daddovero all'Italia.
Portava, siccome dicemmo, la regina madre _Maria de Medici_ odio a
Carlo duca di Mantova, non per li demeriti suoi, ma perchè _Gastone
duca_ d'Orleans fratello del re, volendo passare alle seconde nozze,
inclinava solamente in _Maria Gonzaga_ figlia di esso Carlo; laddove la
regina sua madre pontava da gran tempo perch'egli si accasasse con una
delle due sorelle di _Ferdinando Il gran duca_ di Toscana. Se la prese
per questo essa regina non solo contra del Mantovano, ma anche contra
del Richelieu: il che cagionò poi gravissimi sconcerti ed affanni alla
medesima regina. Lasciossi ella trasportare cotanto dalla passione,
che nell'anno seguente giunse a far imprigionare la suddetta innocente
principessa Maria. Oltre a ciò, i fazionarii di lei nel consiglio
reale s'ingegnarono a tutto potere di frastornar la buona intenzione
del re verso il duca di Mantova. Ma il Richelieu, che sempre più si
introduceva nel favore del re, e s'era acquistato un sommo credito per
la conquista della Rocella, tenne saldo il re in quel proponimento,
e cominciò a fare sfilar verso i confini d'Italia alcuni reggimenti,
con ispargere voce che il re stesso volea scendere in persona alla
liberazion di Casale. Cessò di vivere in questo anno nel dì 11 di
dicembre _Cesare d'Este duca_ di Modena e Reggio, lasciando ne' suoi
popoli un gran desiderio di lui: sì dolce, sì giusto era stato il suo
governo, sì grande la sua pietà, la sua clemenza e l'amor della pace.
Donna _Virginia de Medici_ figlia di _Cosimo I gran duca_ di Toscana,
moglie sua, l'avea arricchito di una numerosa figliuolanza, cioè
di _Alfonso II_ primogenito, che a lui succedette nel ducato, e dei
principi _Luigi, Ippolito, Niccolò, Borso e Foresto_.




    Anno di CRISTO MDCXXIX. Indizione XII.

    URBANO VIII papa 7.
    FERDINANDO II imperadore 11.


Memorabile riuscì l'anno presente per tante calamità che si affollarono
addosso alla Lombardia e ad altri paesi dell'Italia, a cagion della
contrastata successione degli stati di Mantova e di Monferrato.
Tutto lo studio fin qui fatto da _Carlo Gonzaga duca_ novello di
Mantova, era stato di guadagnar tempo, finattantochè si mettesse il
re Cristianissimo in istato di poterlo soccorrere: del che continue
speranze gli venivano di Francia. Varii progetti di accomodamento in
Madrid andarono sempre a finire in nulla, perchè il Gonzaga allettato
dalle promesse del _cardinale di Richelieu_, confidava di ottener
tutto col mezzo della forza francese. Promettevasi anche molto dagli
aiuti della repubblica veneta, la quale mirava bensì troppo di mal
occhio le violenze degli Spagnuoli in tale occasione, ma procedeva
con gran circospezione, nè inclinava a venire a dichiarazione alcuna,
bastandole di accrescere le sue truppe colla apparenza di sola
precauzione per la difesa dei propri Stati. Se il duca di Mantova
avesse voluto acconsentir a depositar Casale in mano dell'imperadore
sino a ragion conosciuta, si sarebbono posate l'armi, perchè veramente
l'_Augusto Ferdinando_ si mostrava volonteroso di pace in Italia, e
non altro dicea di pretendere se non di sostenere i diritti delle sua
sovranità, trattandosi di feudi su i quali più di uno pretendea di
aver delle ragioni. Avrebbe il duca consentito al deposito in mano del
papa, o di altro principe italiano; ma ciò non piacendo alla corona
cesarea, egli si lasciò in fine condurre a veder la rovina di tutti
i suoi Stati, e a rimanere esposto al pericolo di perdere tutto. Non
potea, siccome dicemmo, essere in più bell'auge per questi tempi la
potenza di esso imperadore. Le vittorie riportate dal suo maresciallo
Tilly il rendevano formidabile a tutta la Germania; e però veggendo
poco rispettata l'autorità sua dal duca Carlo Gonzaga, cominciò a
disporsi per ottener colla forza ciò che per via amichevole non avea
potuto conseguire: ma prima di lui diede all'armi la Francia a fin di
prevenire la caduta di Casale. Il Richelieu, a cui premeva di tenere
il _re Lodovico_ lontano dalle cabale della corte di Parigi e dai
tentativi della madre, cotanto seppe incantarlo colle vive pitture
della gloria, di cui hanno da essere innamorati i monarchi, che il
trasse a venire in persona verso l'Italia, e ciò nel furore del verno.
Aveva egli approntato un esercito di ventidue mila fanti e di tre mila
cavalli, tutta gente veterana; dato ordine che si allestisse un'armata
navale in Provenza, gli davano a sperare i Veneziani di entrare anche
essi in ballo con dodici mila fanti e cinquecento cavalli; e il duca
di Mantova facea credere di avere al suo soldo sei mila fanti e più di
mille cavalli.

Avendo pertanto il re Cristianissimo fatto chiedere al duca di Savoia
il passo per li suoi Stati, il duca spedì il conte di Verrua, e
poscia il principe di Piemonte al cardinale, per trattare di qualche
accordo. Propose il porporato che sua maestà si obbligherebbe di far
dare al duca Trino con quindici mila scudi di rendita annua in tante
terre del Monferrato; e di questo si trovava appagato il duca; ma
perciocchè si chiedevano specificazioni maggiori intorno alle terre,
si tirava in lungo l'affare. Due gran cime di uomini in accortezza ed
astuzia erano il duca di Savoia e il cardinale di Richelieu, e l'uno
non si fidava dell'altro. Ora il porporato, che sospettò essere tutti
questi artifizii del duca, affinchè intanto Casale si arrendesse
agli Spagnuoli (dal che era ben alieno l'animo del duca), ruppe il
trattato, e nel dì 4 di marzo mosse lo esercito franzese con ordine
di assalir le barricade contrarie. Passato il Mon-Genevra al dispetto
delle nevi e dei ghiacci, e superati i trincieramenti di Chaumont, calò
quell'annata nel dì 6 verso Susa, nella cui valle avea il duca tirato
un trincierone, e messovi alla difesa il mastro di campo Bellone, e
Girolamo Agostini, mandatogli in soccorso con quattro mila fanti dal
governator di Milano. Seguì ivi un gran conflitto, in cui il duca
e il principe di Piemonte furono in gran pericolo; e il re, oltre
all'aver guadagnate nove bandiere, fece prigionieri circa ottanta,
quasi tutti uffiziali: dopo di che la cittadinanza di Susa gli mandò
le chiavi, restando la cittadella risoluta di difendersi. Ritirossi il
duca ad Avigliana col grosso delle sue genti, e quivi si fortificò;
ma apprendendo sempre più l'impetuosità di questo torrente, ebbe per
meglio d'interporre gli uffizii della nuora _Cristina_ col re suo
fratello, per raggruppare l'interrotto trattato d'accordo. Spedito
dunque a Susa il principe di Piemonte, restò conchiusa la pace, per
cui concedette il duca libero il passo e vettovaglie all'esercito
reale, e per ostaggi di sua fede la cittadella di Susa e il castello
di San Francesco. Promise anche di entrare in lega col re, col papa,
colla repubblica di Venezia, e col duca di Mantova, e che _Gonzalez
di Cordova_ leverebbe l'assedio di Casale. Obbligossi all'incontro
il re di far avere al duca Trino con altre terre dell'annua suddetta
rendita nel Monferrato. Il bello fu che lo stesso Cordova per timore di
peggio consentì a sì fatto accordo, e si ritirò dall'assedio di Casale,
città che fu immediatamente provveduta di mille e cinquecento sacchi
di grano, e v'entrò appresso un buon numero di Franzesi col signor
di Toiras. Il che fatto, determinò il re col cardinale di tornarsene
in Francia, glorioso di aver conseguito tanto col solo tuono delle
sue armi; e ciò perchè in Linguadoca più che mai si facea sentire la
ribellione degli ugonotti, incitati dal duca di Roano; nè maniera vi
fu che l'ambasciator veneto col mostrare la poca sussistenza di quella
pace forzata, restando tuttavia armati gli Spagnuoli col duca di
Savoia, il potesse ritenere.

Aveano intanto essi Veneti preso ad aiutare con pubblicità il duca
di Mantova, animati dalla calata di un re di Francia, per sostenere
la medesima causa. Incoraggito anche lo stesso Gonzaga dal movimento
e dalle forze dei Franzesi, avea fatto con cinque mila armati
un'irruzione nel Cremonese, e presa e data a sacco la grande e ricca
terra di Casal Maggiore, ma senza poter fare di più: azione che
dispiacque non poco all'imperadore, già irritato per la venuta dei
Franzesi in Italia, per decidere di Stati spettanti all'imperio, e
che tanto più l'accese a procedere contra esso duca di Mantova. La
corte di Spagna, senza voler ratificare il trattato di Susa, spedì
poscia al governo di Milano il _marchese Ambrosio Spinola_, cotanto
celebre per le sue prodezze nelle guerre di Fiandra, il quale con
grosso accompagnamento d'oro e di milizie, e con ordini di proseguir la
guerra nel Monferrato, arrivato nell'agosto a Milano, si diede tosto a
far tutti i preparamenti per accrescere il suo onore anche in Italia.
Camminava la corte di Spagna perfettamente d'intelligenza con quella
di Vienna, e però l'_imperadore Ferdinando_ anch'egli mise in ordine
un fiorito esercito per inviarlo in Italia. Ed ecco all'improvviso
comparire la vanguardia di questa cesarea armata, consistente in dieci
mila fanti e mille cinquecento cavalli, al passo dello Steich, per
cui si penetra nella Rhetia o sia ne' Grigioni. S'impossessarono i
Tedeschi di quel passo, ed entrati anche in Coira, vi fecero prigione
l'ambasciatore di Francia, che fu poi da lì a non molto rilasciato.
Calò poscia e venne ad unirsi tutto l'imperiale esercito, ascendente
a ventidue mila pedoni e tre mila e cinquecento cavalli, secondo lo
scandaglio del Capriata e del conte Gualdo Priorato, benchè il Nani li
faccia trentacinque mila fra cavalleria e fanteria. Giunse quest'armata
nello Stato di Milano sotto il comando di _Rambaldo conte di Collalto_,
cavaliere d'antica nobile famiglia furlana, ma pel suo valore nelle
guerre di Germania divenuto caro allo imperadore, e portato ai primi
gradi della milizia. Era già venuto l'autunno; pure il Collalto verso
la metà di ottobre passò sul Mantovano, e non trovando resistenza, andò
prendendo varii luoghi circonvicini al lago e alla città di Mantova;
e finalmente si accostò al borgo di San Giorgio, dove essa città più
sta vicina alla Terra ferma. Entrati i Tedeschi in quel borgo, alzarono
senza ritardo varie batterie, che faceano gran fuoco e rumore, ma niuna
paura ai difensori delle città. Tenne fin qui la repubblica veneta in
mezzo a questo incendio un contegno come di ausiliaria del duca di
Mantova, e non già come nemica dichiarata dell'imperadore. A questo
fine avea nel dì 8 d'aprile segnata lega col re Cristianissimo, ed
aiutato di gente, di viveri e di contanti il duca, e l'andava tuttavia
rinfrescando secondo i bisogni, custodendo intanto i suoi confini con
un esercito di circa sedici mila combattenti.

Quanto al marchese Spinola governator di Milano, siccome persona
provveduta al pari di valore che di senno, avea dei motivi d'inclinar
più alla pace che alla guerra, e però abboccatosi con _Monsignor
Panciroli_ nunzio del papa, per mezzo di lui fece proporre al duca
di Mantova ripieghi di sospension d'armi, di sommessioni e di qualche
deposito, che tornasse in onore di sua maestà cesarea. Ma nè il duca
si accomodava a cedere piazze; e quand'anche si mostrava disposto a
far qualche passo, il Collalto si opponeva, per non aver mandato a
far trattati di pace o di tregua. In questo negoziato fu adoperato
dal nunzio pontificio _Giulio Mazzarino_, che in basso stato cominciò
allora il noviziato della sua fortuna. Perdute dunque le speranze di
qualche accordo, lo Spinola, che avea raunato un esercito di quasi
sedici mila fanti e quattro mila cavalli, mandato avanti don Filippo
suo figlio, che entrò nel Monferrato, cagion fu che i Franzesi,
sparpagliati per quelle terre, si ridussero a Casale. Occupò Acqui,
Nizza della Paglia, Ponzone, e successivamente le altre terre, già
prese e poi abbandonate da don Gonzalez di Cordova suo predecessore,
e quivi distribuì le sue milizie a quartieri; giacchè per la vicinanza
del verno non gli parea quello tempo proprio per imprendere l'assedio
di Casale, dove era bastevol guarnigione di Franzesi. Il Collalto
anch'egli, essendo venuto il freddo, e cresciuti gli enormi fanghi
intorno a Mantova, che troppo difficoltavano le azioni e il trasporto
dei viveri, per mezzo dell'accorto ed eloquente Mazzarino indusse il
_duca Carlo_ verso le feste di Natale ad una tregua di dieci giorni,
durante la quale ritirò le sue artiglierie, e andò a distribuir le
sue truppe in luoghi più lontani, tenendo solamente bloccata la città.
Dopo di che il duca di Mantova ricuperò Curtatone, Marmirolo e qualche
altro picciolo luogo. Andava innanzi e indietro il suddetto Mazzarino,
proponendo a nome del papa temperamenti per terminare amichevolmente
sì gran pendenza; e il duca con lettera dimandante perdono, e col
condiscendere ad ammettere qualche presidio cesareo, avrebbe potuto
ottener dall'imperadore molta indulgenza, ed esimere sè stesso e le
cose sue da un gran precipizio. Ma lusingato di soverchio dalla fidanza
nella protezion de' Franzesi e Veneziani, mai non seppe risolversi ad
accomodarsi alla presente avversa fortuna.

In questi tempi _Francesco I duca_ di Modena presidiò la Mirandola, ed
altrettanto fece _Odoardo Farnese duca_ di Parma di Sabioneta, affinchè
i Tedeschi non mettessero piede in quelle due fortezze. E qui si vuole
avvertire che ben succedette al _duca Cesare_ il principe _Alfonso
III_ primogenito suo; ma questi già meditava di procacciarsi un regno
migliore e di eterna durata, piuttostochè di goderne un transitorio
nel nostro mondo. Avea egli sortito un temperamento focoso, aspro
e risentito, e faceva temere ai sudditi suoi un governo ben diverso
dal mansuetissimo del duca Cesare suo padre. Ma avendogli tolta Iddio
nell'anno 1626 l'_infanta Isabella_ figlia di _Carlo Emmanuele duca_
di Savoia, sua dilettissima consorte, tal dolore provò egli per la
perdita di questa pia e saggia principessa, tale impressione fecero in
lui i consigli e ricordi a lui lasciati da lei prima di morire, che
fin d'allora determinò di dare un calcio alle grandezze terrene per
consecrarsi nel religioso umile istituto de' cappuccini. Da che fu egli
proclamato duca, parea pure che gli allettamenti del trono avessero da
far guerra, e da prevalere al conceputo disegno; ma egli, più costante
che mai, volle eseguirlo nell'anno presente dopo soli pochi mesi di
comando, senza che le batterie de' suoi cortigiani nè l'amore dei figli
il potessero ritenere. Fatto dunque testamento nel dì 24 di luglio, in
cui dichiarò erede il _principe Francesco_ suo primogenito, che riuscì
poi glorioso eroe de' suoi tempi, e provvide di convenevoli appannaggi
gli altri suoi figli, cioè _Obizzo, Cesare, Carlo Alessandro_ e
_Rinaldo_, che fu poi cardinale, con ammirazione di ognuno sul fine di
esso mese s'inviò verso il Tirolo a vestir ivi l'abito de' cappuccini,
con prendere il nome di fra Giambatista da Modena. Quanto poi egli
si alzasse alto nelle virtù, e quali splendide ed esemplari azioni
di pietà, di zelo e di umiltà facesse egli dipoi, non mi fermerò
io a descriverlo, avendone bastevolmente trattato nella parte II
delle Antichità Estensi. Però duca di Modena divenne il suddetto suo
primogenito Francesco. In questi sì sconcertati tempi non si sapea
ben discernere ciò che bollisse in capo al duca di Savoia, principe di
mirabili raggiri. Per la pace di Susa aveano conceputa gran diffidenza
di lui gli Spagnuoli, quasi che fosse proceduto d'intelligenza co'
Franzesi per disturbare l'assedio di Casale. Dappoichè si videro
incamminati verso l'Italia i Tedeschi, non si potè più levar di testa
ai Franzesi che egli avesse incitata a queste mosse la corte cesarea.
La verità si è, ch'egli non gradì mai che Casale cadesse in poter
degli Spagnuoli, e che gli stava sul cuore, come una pungente spina,
l'aver dovuto cedere al re Cristianissimo la cittadella di Susa. Si
era egli intanto con assai fortificazioni trincierato ad Avigliano,
ed ivi teneva accampato il nerbo maggiore delle sue soldatesche. Così
passò l'anno presente; anno fecondo di guai e di lagrime; perciocchè
insoffribili furono i danni cagionati al Monferrato, e gli aggravii
sofferti dal Piemonte; terribile ancora la penuria dei grani in
Lombardia. Eppur nulla fu questo a petto delle calamità del bello e
ricco paese Mantovano. Restò esso con tanta crudeltà desolato dalla
fiera e mal disciplinata nazione tedesca, che le ville intere andarono
a sacco, rimasero incendiate e desolate le case, tolti i bestiami
che non erano fuggiti, uccisi gl'innocenti contadini per ogni piccola
disubbidienza o resistenza a quegli ospiti crudeli; e niun rispetto nè
pur s'ebbe ai luoghi ed arredi sacri. Dappertutto in somma si miravano
segni della maggior barbarie, che di più non avrebbono operato i
Musulmani. A questi flagelli s'aggiunse quello eziandio della peste,
portata dai medesimi Alemanni nella Valtellina, e poscia nel Milanese e
Mantovano, che per cagion del freddo non fece per ora gran progresso,
ma giunse nell'anno seguente ad un terribile scoppio ed incendio. Nel
dicembre di quest'anno fini i suoi giorni _Giovanni Cornaro_ doge di
Venezia, a cui poscia fu dato per successore _Niccolò Contarino_




    Anno di CRISTO MDCXXX. Indiz. XIII.

    URBANO VIII papa 8.
    FERDINANDO II imperad. 12.


Molte e gravi erano state nell'anno precedente le calamità; crebbero
di lunga mano nel presente. Era riuscito alle armi gloriose di
_Luigi XIII_ re di Francia nella state passata di fiaccar le corna ai
ribelli ugonotti, che mettevano sottosopra tutta la Linguadoca, con
impadronirsi delle città e fortezze da loro occupate, con rimetter
ivi in trono la religion cattolica, ed astrignere il duca di Roano,
capo degli eretici malcontenti, ad uscire del regno, e con ridonare
la pace e il buon ordine a quelle contrade. Sì prosperi successi li
riconosceva il re dai consigli e dalla direzione del _Richelieu_; e
perchè somma premura conservava la maestà sua di soccorrere in buona
forma il duca di Mantova, nè si sentiva voglia di tornar a valicar
l'Alpi, esso Richelieu, siccome testa bramosa di comparir grande
non solo nell'arti del gabinetto, ma in quelle ancora della guerra,
assunse volentieri il comando delle armi, e la incombenza di calar di
nuovo in Italia con tutta l'immaginabil plenipotenza per la pace e per
la guerra. Ecco dunque un porporato divenuto generale dell'esercito
franzese in viaggio, con aver sotto di sè i marescialli di Bassompiero,
di Sciomberg e di Crequì. Da Lione nel dì 28 di gennaio s'incamminò
egli alla volta di Susa. Giunto che fu colà insieme coll'armata
regale, cominciò a trattar col _duca Carlo Emmanuele_ non già di un
solo particolare aggiustamento, ma della pace universale fra le due
corone interessate negli affari di Mantova. Siccome tanto il duca che
il cardinale erano dei più scaltriti uomini della terra niun d'essi si
fidava dell'altro; e negoziatore fra loro a nome del nunzio di Torino
era il Mazzarino, che neppure dal canto suo la cedeva ad alcuno in
accortezza, astuzie e raggiri. Parve al Richelieu di essere burlato
dal duca, e tenuto a bada, affinchè intanto lo Spinola e il Collalto
facessero qualche bel giuoco contro Mantova e Casale. E nello stesso
tempo già compariva insospettito lo Spinola d'esso duca, con giugnere
a negargli soccorso di danaro, e con pretendere se lo somministrava,
qualche piazza per ostaggio della fede. Era già passata la metà di
marzo, quando il cardinale segretamente si accostò alla Dora per passar
quel fiume, con disegno di sorprendere il duca, il quale, soggiornando
in Rivoli, luogo di delizie, col figlio principe di Piemonte, mostrava
secondo il suo costume fronte serena e cuor generoso in mezzo alle
cure e a' pericoli più gravi. Andò fallito il colpo, perchè da qualche
amico (ne fu poi sospettato il duca di Memoransì) avvisato il duca, si
ritirò prontamente a Torino, dove fece chiuder le porte, armar le mura,
e imprigionar quanti Franzesi vi trovò dentro (e non erano pochi, iti o
per inchinar la principessa sorella del re, o per comperar varie cose),
restando stranamente sdegnato, anzi inviperito e solo spirante vendetta
contra del Richelieu per un tiro sì disdicevole alla sua dignità e alla
pubblica fede. Pertanto diede fuori un manifesto, in cui amaramente
si dolse di varii tradimenti del cardinale verso la sua persona e i
suoi Stati, senza nondimeno parlare di quel di Rivoli. Allora fu che
intavolò un trattato col marchese Spinola, per cui poscia si gittò
tutto in braccio agli Austriaci di Spagna e di Germania, senza mai più
voler dar orecchio a proposizioni del Richelieu, nè ammettere le sue
ambasciate.

Per la ritirata di Carlo Emmanuele trovando il cardinale di Richelieu
liberi i passi, s'inoltrò verso Torino, affinchè colà si riducessero
le forze del duca, fingendo di voler assalire quella città. Poscia
all'improvviso spinse il Crequì addosso a Pinerolo, luogo distante
dodici miglia da Torino, e v'andò poi egli in persona con tutta
l'armata. Nè la terra, nè la cittadella fecero lunga difesa. Nel dì
31 di marzo, giorno di Pasqua, furono amendue in poter de' Franzesi;
e il cardinale, che già meditava più vasti disegni, ordinò tosto una
potente fortificazione a quel luogo, per formarvi una fortezza reale
che servisse di continua briglia alla casa di Savoia, e di porta aperta
ai Franzesi per entrare in Italia: il che non si può esprimere quanto
trafiggesse l'animo del duca. Gli fu intanto spedito in aiuto dal
marchese Spinola e dal Collalto un grosso corpo di Tedeschi, giacchè
sette mila altri ne erano calati allora dalla Germania: gente che si
diede ad esercitar la sua bravura, non già contro i Franzesi, ma in
desolar gli infelici abitatori del Piemonte. Arrivò in questi tempi a
Torino il _cardinale Antonio Barberino_, spedito con titolo di legato
di Lombardia dal pontefice_ Urbano VIII_, siccome padre comune, per
trattar di pace. Abboccatosi egli con lo Spinola e col Cobalto, avea
scorto in essi buone disposizioni. Trovò ben venti contrarii, allorchè
trattò col duca di Savoia, tutto volto ai pensieri di cacciar di
là da' monti i Franzesi, come si figurava di poter fare tirando in
Piemonte tutte le forze spagnuole ed imperiali. Nè gli passò meglio
col Richelieu, il quale, dopo l'acquisto di Pinerolo e di Bricherasco,
terra forte, e di altri circonvicini luoghi, tutto gonfio di sè stesso,
sempre più alzava il capo e parlavo da vincitore. Fu forzato in fine
il legato Barberino, perchè vi andava dell'onore della santa Sede,
a ritirarsi, lasciando le cose più che mai imbrogliate. Tenutasi
una conferenza dal duca col Cobalto e collo Spinola, per unir la
triplice armata tutta, affin di cacciare i Franzesi, si trovò disposto
a ciò il Cobalto; ma non già lo Spinola, che o per gara coll'altro
generale, o per poco buon animo verso il duca, o per ordini venuti di
Spagna, contento di veder posto assai ostacolo ai Franzesi, perchè
non potessero interrompere i suoi disegni nel Monferrato, spinse
poi le soldatesche da lui dipendenti in quella provincia. Occupò
Pontestura, San Giorgio e Rossigliano intorno a Casale, ed appresso
ordinò l'assedio della medesima città. Seguirono sotto quella piazza
varie fazioni militari, ora vantaggiose, ora dannose agli assedianti,
che io tralascio. In questi tempi, cioè verso il fine di maggio,
entrato lo stesso _re Luigi XIII_ in Savoia con otto mila fanti e
due mila cavalli, s'impadronì di Sciambery e di tutto quel ducato,
eccettuata la cittadella di Mommegliano, ben fortificata dalla natura
e dall'arte. Era molto prima il Richelieu passato ad unirsi col re,
il quale appresso spedì il _duca di Memoransì_ con dieci mila fanti e
mille cavalli a rinforzare i marescialli _de la Force_ e _Sciomberg_,
dimoranti in Pinerolo. Nel voler passare queste genti, il principe di
Piemonte le assalì con gran vigore, ma con poca fortuna. Ardentemente
bramavano essi Franzesi la maniera di penetrar pel Piemonte alla
liberazion di Casale, ma non la trovavano. Per non istare in ozio e
per procacciarsi paese atto a fornirli di foraggio, si stesero fino a
Saluzzo, con occupar quella terra, e da lì a poco anche la cittadella
con altri luoghi: il che recò incredibil cordoglio al duca.

Mentre in sì gran tempesta involto il Piemonte avea di che piangere,
da non minori calamità era battuta ed afflitta la città di Mantova con
tutto il suo territorio; perciocchè, venuta la primavera, fu di nuovo
stretta quella città dall'armi cesaree, rinforzate con altri soccorsi,
calati di fresco dalla Germania. Il _maresciallo di Etrè_ (già marchese
di Coeuvres) pervenuto da Venezia a Mantova nel dì 8 di aprile, non
vi portò se non parole e speranze. Vani non solamente, ma dannosi
riuscirono al duca Carlo i tentativi da lui fatti a Rodigo ed Ostiglia
per ricuperar que' luoghi. Altra speranza a lui non restava che nei
soccorsi della repubblica veneta, impegnata forte a sostenerlo, eppure
lentissima a farlo. Tanto nondimeno perorò in Venezia l'ambasciator
franzese, che si spiccò ordine di tentar la sorte per introdurre
nell'affannata città di Mantova un buon sussidio di gente e di
vettovaglia. A tal fine, fatta piazza d'armi a Valleggio, tentarono
poscia i Veneziani di occupare alcuni vicini luoghi del Mantovano,
necessarii al passaggio dei soccorsi; ma ebbero a fronte dieci mila
Tedeschi, che misero in rotta le lor genti con tal precipizio, che
anche Valleggio fu lasciato alla lor discrezione. Restò dunque più che
mai angustiata Mantova. Dentro vi facea strage immensa la peste; eransi
ridotti a poco numero i difensori, e questi atterriti; e le guardie con
troppa svogliataggine si faceano. Non ignoravano i Tedeschi l'infelice
stato della città, e però segretamente si accinsero per sorprenderla.
Si disputò allora, e tuttavia si disputa fra gli scrittori, se in
quella tragedia intervenisse tradimento dal canto dei Mantovani
stessi, oppure se l'industria sola dei capitani tedeschi formasse e
perfezionasse tutta quella funestissima mina. Il cavalier Nani e il
Vianoli nelle loro storie venete, il conte Loschi ed altri sostentano
passate intelligenze fra i Tedeschi ed alcuni cittadini, nominando
anche espressamente uno dei marchesi Gonzaga, cioè il marchese
Gian-Francesco, perchè fu poi dichiarato governatore di Mantova. Erano
essi nemici del nome franzese, ed inclinati all'_imperatrice Leonora_
di loro schiatta, e al duca di Guastalla, e però creduti che tenessero
mano alla rovina del _duca Carlo_. Vittorio Siri all'incontro, tuttochè
dei più acuti ricercatori delle cose segrete, il Capriata ed altri,
non seppero riconoscere tradimento, in quell'orrida tragedia, forse
figurandosi improbabile che alcuno almen nobile potesse concorrere
allo sterminio della patria sua, senza pensare che in essa anche egli
resterebbe involto; perchè chi può dar misura alla furia di truppe
scatenate ed ansanti di preda che prendano a viva forza una città?
Il conte Galeazzo Gualdo, che suppone anch'egli orditura interna di
qualche cittadino, siccome alquanto lontano di età da quella terribile
scena, non è bastante a decidere la controversia, e molto meno lo son
io. Quel che è certo, ossia che dal duca Carlo, dacchè fu ritornato
in Mantova, non si trovasse fondamento a tante dicerie e sospetti,
oppure che per tema e rispetto dell'imperadore si rimanesse dal pescare
ulteriormente in questo imbroglio, processo non fu fatto, e restò
solo in bocca del popolo e dei curiosi il pro e il contra di questa
particolarità.

Ora avendo i primarii uffiziali della armata cesarea, cioè i baroni
di Aldringher e Galasso (era forse allora in Piemonte, o infermo il
Collalto) fatto gran preparamento di barche nel lago, nella notte
precedente al dì 18 di luglio quetamente si accostarono al di sotto
del Ponte di San Giorgio, e al posto della Predella, nel quale stesso
tempo altri assalti diedero in altre parti. Fu dipoi attaccato il
petardo alla porta del Volto scuro guardato da pochi Svizzeri, e se
ne impadronirono, ed appresso anche del palazzo ducale. _Francesco
Orsino_ dei duchi di Lamentana e il Durante accorsero alla difesa;
ma il primo vi lasciò la vita, e il secondo con altri uffiziali restò
prigione. Saltati dal letto il duca e il maresciallo d'Etrè, sostennero
alquanto l'empito de' nemici; ma conosciuto infine disperato il caso,
si ritirarono nella fortezza di Porto, e salvossi in un monistero
la _principessa Maria_ col suo figliuolino. Trovavasi Porto dalla
parte della città sprovveduto di fortificazioni, dentro vi sguazzava
la pestilenza, pochi erano i difensori, e meno le munizioni e la
vettovaglia. Però avendo tosto gli uffiziali cesarei spedito colà per
esplorar le intenzioni del duca, il trovarono disposto per necessità
a capitolare la resa. Incaricato dunque da lui il marchese Strozzi,
conchiuse nello stesso dì 18 di luglio che fosse lecito al duca Carlo,
alla nuora e al figlio di starsene in Mantova, oppure di ritirarsi nel
Ferrarese col bagaglio che aveano in Porto (ed era ben poco) senza
permetter loro che un giorno solo alla partenza; e che il giorno
seguente anche il maresciallo di Etrè potrebbe andarsene liberamente
colla sua famiglia. Furono accompagnati esso duca con tutti i suoi
e il maresciallo fino a Melara nel distretto ferrarese; e l'infelice
principe passò dipoi a Crespino a far delle tetre meditazioni sopra
la miseria del suo stato, avendo perduto tutto, e senzachè nè egli nè
la duchessa avessero potuto portar seco un soldo o una gioia da potere
almen vivere per qualche giorno. Al cumulo ancora delle disgrazie del
duca s'aggiunse il mancargli il compatimento di molti, che gli davano
la taccia d'essersi comperato il suo eccidio, coll'aver sempre ricusato
di chiedere perdono all'imperadore, e di non aver voluto accettare
alcuna della tante proposizioni d'accordo fattegli per parte dello
stesso imperadore e de' suoi ministri; perchè certamente gli fu più
volte esibita l'investitura di Mantova, se avesse voluto consentire per
onore di sua maestà ad accettar qualche presidio, potendo sperare di
riaver anche il Monferrato con un po' di pazienza e di maneggio. Dopo
il fatto costa pur poco il far da dottore. Non mancarono consiglieri,
ed anche di alta sfera, che impedirono sempre ad esso duca l'accettar
condizione alcuna. Ridotto in tanta povertà il duca Carlo, altro
partito non ebbe che di limosinar qualche aiuto di borsa dalla veneta
repubblica, e ne ottenne mille dobble, colle quali andò vivendo come
potè, aspettando miglior costellazione alla sua depressa fortuna.

Torniamo a Mantova. O perchè non si potè di meno, o perchè fu permesso
in ricompensa alla per altro poca fatica durata in quell'acquisto,
gl'infuriati Tedeschi si misero a saccheggiare la misera città,
e durò per tre giorni quella barbarica lagrimevole scena. Godeva
dianzi Mantova per la lunga pace, per la ricchezza dei dominanti e
dei cittadini, un delizioso e fioritissimo stato. Ma per la peste,
che avea già tagliato il filo della vita a quasi vinticinque mila
abitanti, e per questo orrido sacco, eccola precipitata in un baratro
di miserie. Fu messo a ruba tutto il palazzo ducale, dove i principi
Gonzaghi in tanti tempi addietro aveano ragunata gran copia di preziosi
mobili, pitture, tappezzerie, statue e vasi di squisito lavoro, dei
quali nondimeno ne avea il duca Carlo per le necessità della presente
guerra alienata parte, e ricavati secento mila scudi. Pochi furono
i palagi e le case che non soggiacessero alla rapacità militare con
tutti gli eccessi della licenza di quegli sfrenati masnadieri verso
le donne e verso i luoghi sacri, alcuni nondimeno dei quali rimasero
esenti dalla loro inumanità ed avarizia. Alessandro Zilioli nelle
sue Storie scrive che i buoni Tedeschi attesero molto a rubare,
poco a soddisfar la libidine. Nè solamente contro le persone e robe
degl'innocenti infierirono, ma anche contro le stesse case e muraglie,
o incendiandole, o rompendole per iscavarne i pretesi nascosi tesori.
Chi volle far ascendere il danno di quella città a diciotto milioni di
scudi, di che ricapiti si servì mai egli per tirar questo conto? Giunta
poi a Vienna la nuova di sì memorabile scempio, ne provò sommo orrore,
e ne restò altamente ferito il cuore del pio _Ferdinando imperadore_,
che avea appunto dati ordini di moderazione a tutti i suoi generali,
nè si sarebbe mai aspettato un colpo sì alieno dalla clemenza ed
intenzione sua. E l'_imperadrice Leonora_ Gonzaga consorte non sapea
dar fine agli urli e alle lagrime per tanta sventura della patria sua.
Succedette poi a tutti questi assassinii lo stesso che avvenne pel
sacco di Roma, perchè in breve perirono quasi tutti o per peste o per
morti subitanee, nè di quelle rapine goderono punto i loro eredi. Ma
questo nulla suffragò all'infelice città e al suo territorio, che forse
in peggior situazione restò, perchè spogliato di abitatori, di alberi e
di bestiame, colle case abbattute, o pure ridotte a nude mura, e que'
fertilissimi campi e giardini tutti incolti, divenuti una selva di
sterpi e spine. Rimasero da lì innanzi i miseri Mantovani esposti alle
continue angherie dell'Aldringher, che giunse fino ad intimare ad un
popolo spogliato di tutto una contribuzione di cento mila dobble: del
che avvertito l'imperadore, mandò ordini in contrario. Non si può dire
che odiosità contro il nome dell'imperadore e della nazion tedesca si
diffondesse per l'Italia a cagion della guerra e del sacco di quella
infelice città e territorio.

Poco dopo la tragedia deplorabile di Mantova, descritta da Alessandro
Zilioli, un'altra ne accadde in Piemonte. _Carlo Emmanuele duca_
di Savoia, circa il dì 20 di luglio, era passato a Savigliano con
tutte le forze sue e de' collegati, con animo di venire a battaglia
coi Franzesi che aveano occupato Saluzzo, oppure di impedire i lor
progressi. Dicono che fu preso da gente intestata dei pregiudizi del
paganesimo per cattivo augurio l'essere alcuni giorni prima caduto un
fulmine sopra l'albero maggiale piantato avanti al palazzo ducale in
Torino, coll'uccisione d'alcune guardie; e che in Savigliano posate
l'armi del duca sopra un tavolino, cinque volte caddero in terra senza
essere toccate da alcuno. Quivi esso duca colpito da apoplessia, fra
tre giorni passò all'altra vita nel dì 26 del mese suddetto in età
di sessantaotto anni, e quasi sette mesi. Comune opinione fu ch'egli
soccombesse agli affanni in mirare, dopo tante fatiche, spese, disegni
ed azioni sue, per ingrandire i propri Stati, andare a terminar
tutto nella perdita della Savoia e di Susa, Pinerolo e Saluzzo, porte
dell'Italia, divenuto per lui un insoffribil ceppo alla sua signoria;
e nella desolazion del Piemonte, lacerato e calpestato allora tanto dai
Franzesi che dagli Spagnuoli e Tedeschi; e finalmente nell'abbassamento
della sua riputazione, che per lui era la pupilla degli occhi, odiato
e deluso dai Franzesi, e mal corrisposto dagli Spagnuoli. Di questo
principe si trova una diversa pittura, lavorata a penna dalle passioni,
rappresentandolo alcuni per principe turbolento, ambiziosissimo,
incostante, infido, libidinoso e sanguinario, e che presumeva troppo
di sè stesso in ogni occasione. Negli ultimi periodi di sua vita,
dicono nullameno aver egli meditato d'invadere la Francia, e di
cacciar Spagnuoli e Tedeschi d'Italia. Dall'altro canto presso diversi
scrittori non fu defraudata la memoria sua di un compiuto e verace
elogio delle maravigliose doti e virtù che in lui si adunavano. Fuor
di dubbio è ch'egli in vivacità ed accortezza di mente andò innanzi
ad ogni principe e monarca della sua età. Nel suo picciolo e curvo
corpo alloggiava un cuor grande, un valore non inferiore a quello dei
maggiori eroi. Sapeva di tutto; peritissimo in ogni arte ed esercizio
di pace e di guerra, amante della storia, delle matematiche, delle
belle lettere, e perpetuo fautore e rimuneratore dei letterati. Nella
generosità, nella liberalità, affabilità ed eloquenza naturale non
avea pari; sapea comperarsi il cuore di chiunque trattava con lui.
Della sua pietà e magnificenza lasciò immortali memorie dappertutto con
tante fondazioni di monisteri, chiese, collegii, spedali, fortezze e
palagi. Non istavano mai in ozio i suoi pensieri per informarsi delle
azioni dei suoi ministri, ed anche dei suoi sudditi, e per penetrar nei
gabinetti di tutti i potentati d'Europa. A lui mancò solo la fortuna;
ma se le forze vennero meno ai voli troppo vasti da lui intrapresi,
meritò almeno l'ammirazione sì del suo che dei secoli avvenire. Lasciò
viventi dopo di sè _Vittorio Amedeo_ suo primogenito e successore
nel ducato, il _cardinal Maurizio_, e il _principe Tommaso_, oltre a
_Margherita_ vedova duchessa di Mantova, e due altre figlie religiose.

Con pensieri più regolati e discreti succedette al padre in età di
quarantatrè anni, ben addottrinato nel mestier della guerra e della
politica, il novello _duca Vittorio_ che, siccome cognato del re di
Francia, non tardò a mostrar segni di affettuosa divozione verso quella
corona, senza nondimeno alienar l'animo suo dal rispetto verso l'altra
di Spagna. Ma perchè egli si trovava a fronte l'esercito nemico dei
Franzesi, gli convenne sul principio difendersi dai loro insulti.
Eransi eglino ultimamente insignoriti di Carignano. Per ricuperar
quella terra si mosse nel dì 7 di agosto il duca con gli Alemanni
collegati, e venuto ad un conflitto, n'ebbe la peggio. Giuntogli
poi in aiuto il conte di Collalto con otto mila fanti e cinquecento
cavalli, avrebbe potuto sperar dei vantaggi, se non fosse giunto
al campo franzese con quattro mila fanti e cinquecento cavalli il
_maresciallo di Sciombergh_, il quale per viaggio ridusse alla sua
ubbidienza la terra e il castello di Avigliana. Intanto maggiormente
veniva stretto e bersagliato Casale dal _marchese Spinola_ con rabbia
dei Franzesi, vogliosi pure di soccorrerlo, ma impotenti a farlo. In
questi imbrogli, non mai stanco di fare il corriere e paciere Giulio
Mazzarino, s'interpose; e giacchè troppa difficoltà s'incontrava ad
una pace, tentò di guadagnare il punto che si venisse per ora ad una
tregua. Tanto fece che nel dì 4 di settembre questa fu stipulata per
tutto il dì 15 del prossimo ottobre, e in essa stabilito che la città e
il castello di Casale sarebbono tosto consegnati allo Spinola, e questi
obbligato a somministrar viveri alla cittadella di Casale, custodita
dal maresciallo franzese _Toiras_ fino al dì ultimo di ottobre. E
quando questa non fosse soccorsa per tutto quel dì dall'armi franzesi,
anch'essa fosse ceduta allo Spinola suddetto. All'incontro, essendo
essa entro quel tempo soccorsa, si obbligava lo Spinola di restituir
di nuovo ai Franzesi la città e il castello. Poca fortuna ebbe questa
sospension d'armi; nè pur volle ratificarla lo Spinola, credendola
troppo svantaggiosa, seppur non fu perchè adirato dall'averla il duca
e il Collalto conchiusa senza saputa sua. Ma essendo allora, o poco
prima, caduta in deliquio la sua sanità, nè solo del corpo, ma anche
della mente, venne a lui sostituito _pro interim_ il _marchese di Santa
Croce_ nel governo di Milano e dell'armata spagnuola; ed egli poi colla
fama di essere stato uno dei più gloriosi capitani del tempo suo, finì
i suoi giorni nel dì 25 di settembre; altri dicono nel dì 28. Approvò
il Santa Croce la tregua, e però la città di Casale col castello gli fu
consegnata, restando tuttavia la cittadella nelle mani dei Franzesi e
del duca d'Umena figlio di Carlo duca di Mantova, ma solamente di nome.

Fin qui era camminata tutta a seconda de' suoi voleri la fortuna
dell'_imperador Ferdinando II_ per tante vittorie riportate da' suoi
generali _Alberto Vallestain_ duca di Fridland, _Tilly_ e _Pappenaim_.
Se questo Augusto, principe per altro di gran pietà e saviezza, patisse
alcune di quelle vertigini, che suol produrre l'eccessiva prosperità,
nol so dir io. Egli è almen certo che la sua gran potenza cagionava dei
brutti sintomi in cuore della maggior parte dei principi dell'imperio,
od oppressi come nemici, o maltrattati come amici. Specialmente si
accordavano tutti in non poter più soffrire la superbia e l'insolenza
del Vallestain. Nelle fucine di questi malcontenti cominciò a soffiare
il _cardinale di Richelieu_, sì per ispirar loro il ripugnare ad esso
Augusto, desideroso dell'elezione di _Ferdinando re_ d'Ungheria suo
figlio in re dei Romani, e sì per formare una forte lega contro di
lui. Particolarmente si studiò il più politico che religioso porporato
di muovere a danni dell'imperadore il re di Svezia _Gustavo Adolfo_,
povero sì di forze, ma ricco di coraggio; e a dargli la spinta concorse
ancora con promessa di danaro il senato veneto, troppo alterato per
le peripezie di Mantova. Questo nero nuvolo accompagnato da fulmini
quel fu che rendè pieghevole l'Augusto Ferdinando alle proposizioni di
pace fatte nella dieta di Ratisbona dai ministri del papa e del re di
Francia, sostenute ancora dall'interposizione degli elettori. Furono
dunque nel dì 15 d'ottobre segnati i capitoli d'essa pace, e stabilito
che l'imperadore darebbe al duca Carlo Gonzaga l'investitura di Mantova
e Monferrato, con ritenere una sufficiente guernigione in Mantova e
Canneto. Che esso duca Carlo cederebbe al duca di Savoia Trino con
tante altre terre del Monferrato, di rendita annua di diciotto mila
scudi. Che al duca di Guastalla darebbe sei mila scudi di rendita in
tante terre (e ne ricevette poi Luzzara e Reggiuolo). Che tanto lo
imperadore dall'Italia che il re Cattolico da Casale e dal Piemonte
ritirerebbero le loro truppe; e lo stesso farebbe il re Cristianissimo
dalla cittadella di Casale, dal Piemonte e dalla Savoia, ritenendo solo
una discreta guernigione in Pinerolo, Susa, Bricherasco ed Avigliana.
Finalmente, dappoichè si fosse data esecuzione ai capitoli suddetti, si
avevano da ritirare le suddette guernigioni, lasciando libera Mantova,
Pinerolo, ec., ai duchi di Mantova e Savoia. Ma questa pace ebbe la
sfortuna di dispiacere al re Cattolico, perchè conchiusa senza di lui;
e ai duchi di Savoia e Mantova, perchè pretesa di sommo loro aggravio.
E il più bello fu che quel grande imbrogliatore di Richelieu, il quale
pure s'era servito di fra Giuseppe cappuccino, suo gran confidente e
del medesimo calibro, a quel trattato, proruppe in grandi schiamazzi
contro l'ambasciatore Brulart, e indusse il re Cristianissimo a non
ratificarlo.

Mentre in Germania si lavorava alla pace, i generali franzesi in
Piemonte pensavano alla guerra; e risoluti di tentare il soccorso della
cittadella di Casale, prima che spirasse il termine della tregua,
verso la metà d'ottobre si mossero a quella volta con circa venti
mila combattenti fra cavalleria e fanteria, e nel dì 26 del suddetto
mese furono a vista degli Spagnuoli e Tedeschi, possessori della
città di Casale, ben trincierati al di fuori, ed anche superiori di
forze. Si fece vista di voler attaccare la battaglia, senza volere
far caso della nuova già pervenuta della pace di Ratisbona; e il
Mazzarino iva galoppando di qua e di là per risparmiare il sangue
e seminar la concordia. Era egli già venduto a' Franzesi. Ora tanto
seppe questo forbito pacificatore intronare le orecchie del marchese
Santa Croce, personaggio di poco spirito, ed imbrogliato per la sua
poca perizia, che il trasse ai suoi consigli. Pertanto sul punto di
dar principio al fatto d'armi, uscì egli col cappello in mano verso
i Franzesi, gridando: _Alto, alto; pace, pace_. La pace fu che il
_maresciallo di Toiras_ colla guernigione uscirebbe della cittadella
di Casale, rinunziandola a Ferdinando duca d'Umena, figlio del duca
Carlo, il quale la terrebbe con guernigione di mille Monferrini a
nome dell'imperadore sotto un commissario imperiale da nominarsi
dal Collalto. Che i Franzesi si ritirerebbero nel giorno seguente
dal Monferrato, ed altrettanto farebbero gl'imperiali e Spagnuoli,
abbandonando Casale, il castello e tutti gli altri luoghi da loro
occupati in quella provincia. Non mancarono le fischiate dietro
a chi, sì vantaggiosamente postato, si lasciò condurre a quel sì
vergognoso accordo. Di peggio poi succedette; perciocchè, dopo aver gli
Spagnuoli valicato il Po, ed essere inviati i Franzesi alla volta del
Piemonte per l'altra riva, questi ultimi, tornati addietro, spinsero
due reggimenti in Casale, chi dice per avere scoperto che il Santa
Croce, pentito dell'accordo, tornava per occupar quella; e chi, con
più probabilità, perchè i marescialli franzesi iti a visitar la città
suddetta e la cittadella, le trovarono affatto sprovvedute di viveri,
e per timore che cadessero nelle mani degli Spagnuoli, se vi tornavano
sotto, non badarono a mancare di fede. Irritato per questo inganno il
Santa Croce, si mise ad inseguir gli altri Franzesi che marciavano
verso il Piemonte, e fu vicino ad attaccare il conflitto. Ma ecco a
cavallo il Mazzarino, che ora agli uni, ora agli altri applicando il
lenitivo della sua eloquenza, li fermò, e ne trasse un nuovo accordo,
per cui il duca di Savoia mandò per Po tre mila some di grano a
Casale: il che fatto, ne uscirono i Franzesi, e per la maggior parte si
ritirarono in Francia. Mancò intanto di vita il _conte di Collalto_,
uomo pien di orgoglio, che quasi sempre era stato o avea finto di
essere infermo, e maggiormente si trovava ora in pena, per essere stato
richiamato alla corte cesarea a rendere conto della sua nemicizia con
lo Spinola, del sacco di Mantova, e di aver fatto perdere Casale.

In questa maniera terminarono, se non in tutto, almeno in buona parte,
le tante brighe pel Monferrato, e insieme l'anno presente, riuscito
dei più calamitosi e funesti dell'Italia. Imperocchè dilatatasi la
peste già cominciata, e prevalendosi del buon veicolo della guerra,
che rompe ogni misura, precauzione e guardia in simili occasioni,
fece dipoi innumerabile strage in tante armate, e più senza paragone
negl'innocenti popoli. Passato questo terribil malore da Mantova a
Venezia, quivi portò al sepolcro sopra sessanta mila persone; e fu
creduto che perissero più di cinquecento mila nelle altre città, e
ville di terra ferma sottoposte a quella repubblica. Passò a Modena,
Reggio, Bologna, e più tardi poi nell'anno seguente ad altre città di
Toscana, Romagna, Piemonte e Lombardia, dove lasciò un orrido guasto di
viventi, e spezialmente infierì nella allora assai popolata città di
Milano: tutti frutti dell'incessante ambizion dei monarchi, che oltre
a tanti mali cagionò ancor questo. Mirabili cose operò _Ferdinando
II gran duca_ di Toscana in tal congiuntura per difesa e sollievo de'
suoi popoli, e massimamente della sua capitale, come già scrissi nel
mio Governo della peste. Dovea passar per Italia alla volta di Vienna
l'_infanta Maria_ sorella del re di Spagna, sposata a _Ferdinando III_
re d'Ungheria e figlio del regnante imperadore. A cagion della peste
che sì fieramente infestava la Lombardia, fu ella con sontuoso stuolo
di galee condotta fino a Napoli, e in esse pensava poi di passare a
Trieste. Gelosi i Veneti de' loro diritti nell'Adriatico, si opposero
al passaggio di quella flotta, esibendosi essi di servir la regina coi
loro legni. Pericolo vi fu di rottura; ma infine si accomodarono gli
Spagnuoli e Tedeschi al volere della repubblica, la quale trasportò
poi sul fine dell'anno quella gran principessa con tutto il suo
numerosissimo corteggio da Ancona a Trieste, facendole godere nel
viaggio ogni sorta di delizie a tenore della magnificenza e liberalità
ch'ella sempre usa in somiglianti congiunture. Terminò colla vita il
suo breve principato nel corrente anno _Niccolò Contarino_ doge di
Venezia, a cui fu sostituito dipoi _Francesco Erizzo_.




    Anno di CRISTO MDCXXXI. Indizione XIV.

    URBANO VIII papa 9.
    FERDINANDO II imperadore 13.


Anno fu questo di spaventose guerre in Germania, di maravigliose cabale
ed inganni in Italia. Il _cardinale di Richelieu_ era in Parigi il
giratore di tutte le macchine anche più lontane. Contuttochè si fossero
congiurati contra di lui il _duca d'Orleans Gastone_ fratello del re,
e la _regina Maria_ madre d'amendue, con alcuni altri dei primarii
personaggi, tal polso e predominio ebbe egli nel cuore dello stesso re
_Lodovico XIII_, che abbattè ogni suo avversario. Il duca di Orleans
si fuggì in Lorena, la regina madre se n'andò in Fiandra: con che
maggiormente divenne quel porporato l'arbitro del regno, e padrone
del re suo signore. Egli fu, siccome già accennammo, che mise l'armi
in mano al feroce _Gustavo Adolfo_ re di Svezia contra l'_imperador
Ferdinando II_, e fece lega con gli Olandesi, e manipolò in Brandeburgo
e Sassonia buona armonia con lo Svevo, e ritirò la Baviera dall'unione
con Cesare. In addietro avea l'Augusto Ferdinando mietuti sempre allori
e cantati trionfi; ma senza far caso se egli in tanti guadagni avesse
perduto l'amore dei principi dell'imperio, valendosi _Vallestain_
_duca_ di Fridland, che calpestava egualmente amici e nemici, e da
cui ebbe origine quell'empia massima: _Che l'imperatore non poteva
mantener dodici mila armati: ma che gli era ben facile di mantenerne
cento mila_; perciocchè, come ognun intende, ad un poderoso esercito,
che per forza si fa ubbidir da ognuno, nulla può mancare. Si privò
Cesare di questo gran generale insieme ed assassino, per le istanze
degli elettori, e sbandò anche la maggior parte degli eserciti suoi.
Allora fu che il _re Sveco_ colle vittoriose sue armi si andò sempre
più inoltrando, e dopo la memorabil rotta di Lipsia, data nel dì 7 di
settembre al valoroso _Tilly_ generale cesareo, maggiormente s'internò
nel cuor dell'imperio, quasi minacciando di detronizzare lo stesso
Augusto. Di sì gravi sconcerti della Germania ho io fatto in passando
questo breve ricordo, perchè essi influirono non poco a dar la quiete
all'Italia, e alla esecuzione della pace di Ratisbona. L'Olivares,
ossia il _conte duca_, potente favorito in Ispagna del _re Filippo IV_,
avea disapprovata quella pace, e spedito apposta al governo di Milano
per disturbarla il _duca di Feria_ don Gonzalez di Cordova, già da noi
veduto nei prossimi passati anni governatore del medesimo Stato. Nè
mancò egli di fare il possibile per mantener la discordia. Ma perchè
l'imperadore, pressato dalle angustie sue in Germania, abbisognava
delle truppe, già inviate a Mantova, nè gli compliva il tener vivo
questo fuoco co' Franzesi tuttavia forti alle sboccature dell'Italia;
però spedì ordine e plenipotenza al baron Galasso di ultimar queste
pendenze. Ripigliaronsi dunque i trattati fra i ministri di _Francia_,
di _Vittorio Amedeo duca_ di Savoia, col medesimo Galasso, frapposta
sempre la mediazione di monsignor _Panciroli_ nunzio del papa, e
dell'accortissimo _Giulio Mazzarino_, il qual portava anch'esso il
titolo di ministro di sua santità.

Radunati questi ministri in Cherasco, cioè il _Galasso_ per
l'imperadore, e il _maresciallo di Toiras_ col signor di Servient pel
re Cristianissimo, nel dì 6 di aprile vennero al decisivo accordo, per
cui fu convenuto che in vece dei diciotto mila scudi di rendita annua
in tante terre da darsi al duca di Savoia nel Monferrato, se gliene
assegnassero solamente quindici mila, ma d'oro. E però si determinò
che Trino con una gran copia di altre terre castella e ville, che
erano il più fertile pezzo del Monferrato, colla giunta ancora della
città d'Alba e del suo territorio, a cui niuno in addietro avea mai
pensato, passasse in dominio del duca di Savoia, non senza ammirazione
e mormorazione di molti, perchè si togliesse allo sfortunato duca di
Mantova _Carlo Gonzaga_ una sì pingue porzione dei suoi Stati. Pure
consentì a tutto il Galasso, o perchè guadagnato con danaro, o perchè
troppo incitato da Vienna a troncare i viluppi coi Franzesi, i quali
furbescamente, non avendo voluto fin qui ratificar la pace suddetta
di Ratisbona, minacciavano sempre nuove rotture. Molto più si stupiva
la gente al vedere che i Franzesi, in vece di sostenere in quello
spartimento le ragioni del duca di Mantova, lor collegato ed alunno,
non promovessero, e con passione, se non i vantaggi del duca di Savoia,
principe che tuttavia tenea l'armi in mano contra di loro, e al quale
doveano poi essi restituire tutti gli Stati occupati di qua e di là dai
monti. Cessò col tempo lo stupore essendosi, dopo molti e molti mesi,
ritirata la cortina al mistero ed arcano, che ora non s'intendeva, del
procedere dei ministri gallici; essendosi trovato ch'eglino, col fare
i liberali della roba altrui, aveano fatto un acquisto per la corona di
Francia. Hassi dunque a sapere che il Richelieu, le cui ambiziose mire
si stendevano ai luoghi più remoti e ai tempi avvenire, s'era cacciato
in capo di ritenere un passo aperto in Italia all'armi franzesi.
Verisimilmente ancora a ciò l'istigavano le segrete insinuazioni de'
principi italiani, che mal sofferivano la prepotenza degli Spagnuoli, e
la troppa possanza del regnante Augusto.

Avea esso cardinale, dopo l'acquisto di Pinerolo, già fatti i conti
che questo avesse ad essere un nido sicuro e durevole per li Franzesi;
e già ne avea imprese le fortificazioni. Ma in vigor della pace di
Ratisbona, sì Pinerolo che Susa, Saluzzo, la Savoia ed ogni altro
occupato luogo si aveano a rendere al duca di Savoia. Non si fermò
per questo il Richelieu. Spinse addosso al _duca Vittorio Amedeo_
il sagacissimo Mazzarino, e questi pose in campo il desiderio del
cardinale per la ritenzion di Pinerolo, e sfoderò quanti argomenti gli
somministrò la sua giudiziosa eloquenza per persuaderne la cessione,
facendo gustare al duca la restituzione della Savoia, e di tutti altri
luoghi, alla quale, coll'aver negata la ratificazione della pace,
non si tenea obbligata la Francia. Promise di fargli avere un buon
compenso colla città di Alba, con altri luoghi del duca di Mantova, e
con altre esibizioni che superavano il valore di Pinerolo. Aggiunse,
quella essere la maniera di farlo rispettar dagli Spagnuoli, e di
mantener sempre buona amicizia colla Francia, da cui più potea sperar
la casa di Savoia che dalla corte di Spagna. In una parola, tanto
fece, tanto disse l'accorto Mazzarino, che il duca si arrendè, e nel dì
ultimo di marzo con un trattato raccomandato ad un'estrema segretezza
si accordò di cedere al re Cristianissimo la città e il castello di
Pinerolo, Riva, Budenasco, il forte della Perosa, ed altri luoghi,
cioè una lingua di terreno che per la valle di Perosa si attaccava con
gli Stati del Delfinato. Ciò fatto, seguì poi l'accordo di Cherasco,
pel quale si stabilì chiaramente la restituzione di tutto il tolto al
duca di Savoia, e nominatamente di Pinerolo, mentre nel medesimo tempo
dovea farsi quella di Mantova, Casale e Canneto al duca di Mantova,
e liberarsi la Valtellina. Per l'esecuzione ancora d'esso accordo
furono dati ostaggi a _papa Urbano VIII_, che non ricusò di riceverli
e tenerli finattantochè ciascuna delle parti avesse fedelmente
adempiuti i capitoli di quella concordia. Ma come coprire agli occhi
degl'imperiali e Spagnuoli questa innovazione e contravvenzione alla
pace, e non render Pinerolo? Ecco ciò che per beffarli tutti seppe
inventare la fina politica del Richelieu e del mediatore Mazzarino,
il quale in tal congiuntura non ebbe difficoltà d'ingannare lo stesso
monsignor _Panciroli_ suo superiore ne' maneggi, tuttochè anch'egli
fosse in concetto di essere cima di uomo nella simulazione ed
accortezza.

Perchè il Richelieu non si fidava del duca di Savoia, volle che il
_cardinal Maurizio_ e il _principe Tommaso_, fratelli di esso duca,
passassero a Parigi, col pretesto di andarsene in Fiandra, e quivi come
ostaggi si fermassero, finchè la trama fosse compiuta. Nè questo bastò.
Si fecero rinchiudere in un segreto granaio, ed altri nascondigli
della cittadella di Pinerolo, trecento fanti franzesi con viveri per
un mese, e sparsa voce che fosse entrata la peste in quella fortezza,
affinchè si sbrigassero presto i commissarii imperiali e Spagnuoli
da quella visita, spalancate le porte, uscì nel dì 20 di settembre il
resto del presidio franzese, e fu data la consegna di tutto al conte
di Verrua pel duca di Savoia. Visitarono i commissarii tutti i siti,
nè trovandovi più alcun Franzese, sottoscrissero l'attestato della
restituzion seguita di Pinerolo. Alcuni dì prima era stato evacuato
il Piemonte, il Monferrato e la Savoia da' Franzesi, la Rhetia
dagli Alemanni; al duca Carlo Gonzaga consegnato Porto e Canneto,
e susseguentemente nello stesso dì 20 anche la città di Mantova,
giacchè a lui era pervenuta l'imperiale investitura di quel ducato e
del Monferrato, di quel nondimeno che restava in suo dominio. Portati
a Ferrara gli autentici attestati della piena esecuzione di tutti i
capitoli formati in Ratisbona e Cherasco, furono messi in libertà gli
ostaggi dianzi consegnati al pontefice romano. Restava da farsi l'altra
scena, cioè di cavar dalle tane i Franzesi occultati in Pinerolo, e
di dare un buon colore alla occupazione, ch'erano per far di nuovo
di quella città e cittadella, e si trovarono altre frodi. Perchè
il duca di Feria non fece bastevole disarmamento di milizie, e lo
scaltro Mazzarino lo indusse a far delle doglianze contro i Franzesi,
perchè parte d'essi fosse restata al servigio del Gonzaga in Mantova
e Casale; mostrandosi il Richelieu pien di gelosie o sospetti, come
se gli Spagnuoli macchinassero qualche superchieria o tradimento,
fece fare istanza al duca di Savoia (andavano ben di concerto) che
gli consegnasse per qualche tempo due piazze in Piemonte, cioè Susa
ed Avigliana, oppure Pinerolo colla Perosa, ovvero Demont o Cuneo,
tanto che si vedesse ben assodata la quiete in Italia. Fintosi il duca
sorpreso da tal dimanda, e pien di timore per le minaccie aggiuntevi
ricorse al duca di Feria, chiedendogli aiuto. Essendosi mostrato pronto
il Feria, talmente fu poi ingrandito dal duca di Savoia il bisogno di
gente e danaro, che il governatore diede indietro; ed allora il duca
Vittorio Amedeo, come necessitato ad acconsentire e accomodarsi, e con
protesta di venire ad una convenzione per esentar lo Stato suo e di
Milano dai mali maggiori, nel dì 22 di ottobre stese una capitolazione
col ministro franzese, di dare in deposito al re Cristianissimo
Pinerolo coi forti della Perosa per soli sei mesi, che aveano poi
da essere secoli; e che vi si tenesse presidio di Svizzeri, che poi
diventarono Franzesi. In somma non si può dire quante e quali fossero
le furberie e gli artifizii usati da quelle volpi e dal duca di Savoia
per giuntare gli Austriaci in questi negoziati, con giugnere a gabbare
infino i ministri propri. Azioni tali fra il basso popolo son chiamate
cabale, ma fra i principi e gran ministri prendono l'aria di cose
gloriose, e truovano chi altamente le loda.

Eppure, qui non terminò le serie di tanti viluppi. Era rientrato
in possesso de' suoi Stati il _duca Carlo Gonzaga_, ma con trovarsi
in un miserabilissimo stato, perchè cangiato in uno scheletro quel
fertilissimo paese, smembrata tanta parte del Monferrato, venduti o
impegnati i suoi beni e stati di Francia, per sostenersi nel passato
terribile impegno. Più non correvano i soliti tributi, essendo rimaste
spopolate ed incolte le campagne, talmente che appena egli avea di che
vivere. Alle sue afflizioni si aggiunsero due anche più acuti colpi per
la morte di _Carlo_ già _principe di Rhetel_ suo primogenito, mancato
di vita in Goito sei giorni prima della restituzion di Mantova, con
restar di lui un picciolo figlio in fasce, che fu poi _Carlo II duca_
di Mantova, ed una bambina. Parimente da lì a pochi mesi diede fine
al suo vivere in Casale _Ferdinando duca d'Umena_, altro suo figlio:
con che si ridusse tutta la sua speranza e prole maschile al mentovato
suo picciolo nipote. Forze intanto a lui mancavano per sostenere un
sufficiente presidio in Mantova e in Casale, e ogni dì temea insulti
dal governator di Milano, irritato per lo affare di Pinerolo. Gli
convenne dunque ricorrere alla repubblica veneta, che vi mandò, e
lungamente ancora vi tenne, una guernigion sufficiente. All'incontro,
collo stesso infelice duca tanto si adoperarono gli accorti Franzesi
con segreti maneggi, mettendogli sempre davanti l'orgoglio e
l'insaziabilità degli Spagnuoli, che gli cavarono di bocca l'assenso di
assicurar eglino con presidio Casale. Però all'improvviso comparvero
colà alcuni reggimenti di fanteria e sei compagnie di cavalleria, che
assunsero la guardia di quella città, castello e cittadella alla barba
del governator di Milano e della corte di Spagna, che fecero per questo
mille schiamazzi e doglianze contra del Richelieu, come di un gran
traditore, ma senza frutto. Restò Pinerolo ai Franzesi in proprietà,
Casale in guardia. Non pochi declamarono allora contro il duca di
Savoia, per aver messa la sua sovranità in ceppi, ed esposti i suoi
Stati alla gallica ambizione; ma gli altri principi d'Italia sommamente
si rallegrarono di quell'avvenimento, per cui pareva contrappesata la
soverchia potenza degli Austriaci in Italia; e restava aperto il varco
all'armi di Francia secondo il bisogno dei loro interessi.

Giunto era all'età di ottantadue anni Francesco Maria duca d'Urbino,
e dimorava in Castel Durante, attendendo agli affari dell'anima sua,
quando venne Dio a chiamarlo all'altra vita. Mancò in lui la famiglia
della Rovere, che tanto s'era segnalata nel valore dell'armi, nella
protezione dei letterati, e nel giusto e dolce governo dei suoi popoli,
che amaramente lo piansero, e videro poi scaduto Urbino e quello Stato
dall'antica popolazione e magnificenza. Già dicemmo che di quel ducato
avea dianzi preso possesso la camera apostolica. Ora maggiormente se
ne consolidò in lei il pieno dominio senza che si sentisse alcuna
sostanziale opposizione per questo; se non che, avendo _Ferdinando
II gran duca_ di Toscana sposata in quest'anno _Vittoria_, nipote del
defunto duca, pretese ed ottenne l'eredità di tutti i preziosi mobili
ed allodiali di quella casa, ed alcune castella ancora con titoli
particolari acquistate da quei duchi: il che non passò senza molte
liti. Fu da alcuni principi e da assaissimi adulatori consigliato ed
istigato _papa Urbano VIII_ ad investire di quel ducato uno dei suoi
nipoti; ma egli seppe vincere sè stesso, e volle che se ne facesse
l'unione con lo Stato ecclesiastico. Seguirono in questo anno le
nozze di _Francesco I d'Este_ duca di Modena colla _principessa Maria
Farnese_, sorella di _Odoardo duca_ di Parma. Nel dì poi 16 di dicembre
ebbe principio l'incendio del monte Somma, ossia del Vesuvio, che fu
uno dei più spaventosi e memorabili che mai abbia patito la regal città
di Napoli. L'interno orribile ruggito del monte scoppiò finalmente in
terribili tuoni, in fiamme e in un fumo puzzolente, che levava il fiato
alla gente, e in una sì prodigiosa caligine e pioggia di cenere, che
coprì tutta Napoli, e portata dal vento si sparse fin sopra le città
della Dalmazia e dell'Arcipelago. I sassi da quella bocca infernale
gittati in aria furono innumerabili, ed alcuni caddero cento miglia
lungi di là, se pur ciò è da credere. Intanto il mare anch'esso
rumoreggiava, e ritirandosi le acque, lasciarono asciutto il molo, e
un lungo tratto di quelle spiaggie. In Sorrento si allontanò quasi un
miglio dal lido. Oltre a ciò, frequenti erano le scosse dei tremuoti,
e giunse quel baratro finalmente a vomitare un'immensa copia di bitume
acceso, che, scendendo in varii torrenti dalla montagna atterrò quante
case e ville incontrò nel suo scendere al mare, colla morte di non
pochi uomini e bestie, e col rendere incolta la campagna tutta per
dove passò. Credeva il popolo di Napoli che fosse venuto il fine del
mondo, e si aspettava a momenti l'ultimo eccidio, nè altro s'udiva
per quella città che urli e grida di pentimento, correndo ognuno ad
accomodar le partite dell'anima sua, e alle divote processioni che in
abito di penitenza si andarono facendo. Cessò finalmente lo sdegno del
monte, cessò l'indicibile spavento, e tornò a poco a poco la gente ai
soliti affari e alla consueta allegria; se non che si trovò molta gente
mendica, di ricca che era prima, per la desolazione di tanti poderi
continuando in essa i motivi di piagnere.




    Anno di CRISTO MDCXXXII. Indizione XV.

    URBANO VIII papa 10.
    FERDINANDO II imperad. 14.


Rifiorirono oramai i tempi della tranquillità in Italia per la pace
del precedente anno, restando solamente in moto un po' di marea per
lo sdegno della corte cesarea e del duca di Feria contro i Franzesi, e
pel poco loro buon animo verso il duca di Savoia _Vittorio Amedeo_, a
cui imputavano la trasgression della pace di Ratisbona, e il ritorno
dell'armi di Francia in Italia. Non lasciò per questo esso duca
di stipulare, nel dì 5 di luglio, un trattato coi ministri del re
Cristianissimo, pel quale appariva come cosa nuova che egli cedesse
alla Francia in perpetua proprietà Pinerolo colla valle di Perosa,
e formava una lega difensiva con esso re Cristianissimo. Questo
trattato non comparve alla luce, se non dappoichè il duca ebbe inviato
alla corte cesarea il marchese di Pianezza a chiedere l'investitura
della parte del Monferrato che gli era toccata. Molte opposizioni
s'incontrarono a sì fatta richiesta; ma ritrovandosi allora in pessimo
stato gli affari dell'imperadore in Germania, la maestà sua, per
togliere i semi di nuove turbolenze in Italia, non osò in fine di
negarla, e nel dì 17 d'agosto ne spedì il diploma. Tuttavia ancora
duravano le controversie ed anche la nemicizia fra il duca suddetto
e la repubblica di Genova, per cagion massimamente del marchesato di
Zuccherello. Compromessa questa loro pendenza nella corte di Madrid,
sul fine di novembre dell'anno precedente era uscito un laudo che
ai Genovesi parve gravoso, e pure l'accettarono; ma fu apertamente
rigettato dal duca di Savoia. Capitò poi in Italia, nell'anno seguente
1633, il _cardinal infante don Ferdinando_, fratello del re di Spagna,
incamminato per governatore in Fiandra. S'interpose egli, e indusse
il duca alla pace con alcune dichiarazioni aggiunte al decreto di
Madrid. Insorsero ancora alcuni piccioli vapori di dissensione fra la
corte di Roma ed alcuni potentati, per aver _papa Urbano VIII_, nel
giugno del 1630, senza participazion d'alcuno, conferito e riserbato ai
cardinali, ai tre elettori ecclesiastici e al gran mastro di Malta il
titolo di _eminentissimi_: al che in alcune corti fu fatto contrasto.
Avea eziandio esso pontefice trasferita nel nipote _Taddeo Barberino_,
principe di Palestrina, l'antica dignità di prefetto di Roma, vacata
per la morte del duca d'Urbino. Nacque per questo qualche scompiglio
nella corte di Roma, dove si fa quel caso delle formalità che nelle
altre per le sanguinose battaglie e per le importanti conquiste; perchè
il nuovo prefetto pretendeva la preminenza sopra gli ambasciatori delle
teste coronate, e questi ebbero ordine di astenersi dall'intervenire
alle cappelle pontifizie. Inoltre a particolari amarezze con esso
prefetto tirata fu la repubblica veneta; ma frappostisi mediatori di
ripieghi e di pace, si risolsero in nulla queste caccie di mosche.

Piena nondimeno di sospetti e paure fu l'Italia tutta nell'anno
presente, per le terribili guerre che sconvolsero e rovinarono infinito
paese della Germania. In sì grave pericolo, come ora, non si era
mai trovata l'augusta casa d'Austria per li continui progressi che
tutto di faceva il formidabil re di Svezia _Gustavo Adolfo_, unito
coll'_elettor di Sassonia_ e con altri principi, o disgustati del
regnante imperadore, o istigati dalla Francia, o insperanziti delle
spoglie della monarchia austriaca. La religion cattolica sopra tutto si
vide alla vigilia di una gran sovversione sotto l'armi vittoriose di
quel re eretico, il quale, maestro di guerra, sempre più s'inoltrava
nel cuor della Germania. Fu ridotto a tanto l'Augusto _imperador
Ferdinando_, che si vide forzato a richiamare al comando delle sue
armate il superbo _duca di Fridland Vallestain_, e colla dura condizion
di cedergli, per così dire, la metà della corona, perchè costui giunse
ad esigere ed ottenere una suprema e illimitata autorità di guerra e di
pace. Voce correva, e forse non menzognera, che Gustavo, se proseguiva
il favorevole vento della sua fortuna, meditasse di passar anche in
Italia, e di terminare i suoi trionfi in Roma stessa. Il perchè grande
occasione di maraviglia, e fino di mormorazioni, diede _papa Urbano_
colla sua incredibil freddezza in tempi sì disastrosi, e minaccianti
un fiero eccidio alla cattolica religione. Altro infatti non s'udiva
allora che sconfitte di cattolici, avanzamenti giornalieri e crudeltà
degli eretici gotici e tedeschi, in ispogliare ed incendiar templi e
conventi, e in fare dappertutto scene in beffe e scherno dei ministri
di Dio e del loro visibile capo, con evidente pericolo di mali maggiori
pel cattolicismo, ed anche per l'Italia. E pure quantunque in Roma
il _cardinale Pasman_, spedito apposta dall'imperadore, ed altri
porporati e ben affetti alla casa d'Austria, e spezialmente il _Borgia_
ambasciatore di Spagna, perorassero, insistessero ed usassero anche
parole forti, altro non ispuntarono che di aguzzar l'ira del papa,
naturalmente facile a prendere fuoco, senza mai poterlo muovere a
prestar soccorso alcuno in tante necessità al pericolante imperadore.
Per la guerra passata di Mantova, e per l'eccedente anterior potenza
e fortuna del regnante Cesare, troppo s'era alienato dall'amor degli
Austriaci il cuore d'Urbano, e sembrava desideroso che venisse ridotta
a più giusta misura la creduta alterigia di quel monarca: sentimento
scusabile anche in un papa come principe, ma non comportabile per le
presenti circostanze in lui come pontefice, destinato da Dio ad essere
il primario promotore e difensore della religione ortodossa. Nel dì
8 di marzo si venne alle brutte in concistoro. Il Borgia parlò alto
al pontefice; Urbano gli comandò di tacere e di uscire. E perchè il
Borgia seguitava ad alzar la voce, il _cardinal di Santo Onofrio_,
cappuccino, fratello del papa, se gli accostò, e, presolo pel mantello,
il volle tirar per forza di là. Poco mancò che non si perdesse il
rispetto alla santa sua barba. Consegnò il Borgia al papa una scrittura
contenente delle proteste che sommamente gli spiacquero. Urbano fece
per questo rumore dei gravi risentimenti contro i cardinali _Ubaldino_,
_Ludovisio_ e _Aldobrandino_, il primo dei quali ebbe sì poco coraggio,
che si lasciò ammazzar dal cordoglio.

Andò a finir tutta quella baruffa in non volere il papa lasciar
cadere una stilla delle sue rugiade sui bisogni dell'imperadore; ma
ciò ch'egli non fece, lo fecero in parte i varii successi delle armi.
Imperciocchè nel dì 16 di novembre dell'anno presente a Lutzen, dodici
miglia lungi da Lipsia, vennero alle mani i due potenti eserciti,
condotti l'uno dal re _Gustavo Adolfo_, e l'altro dal _duca di
Fridland_. Orribile fu quel fatto d'armi; in esso per più ferite lasciò
la vita il gotico valoroso re, già divenuto il terror della Germania;
ma essendosi tenuta celata la sua morte, continuarono gli Svezzesi ad
incalzare i cesarei, finchè la notte mise fine alla strage. La peggio
senza fallo toccò all'armata imperiale; ma equivalse bene ad una gran
vittoria l'essere restata libera la Germania da un sì feroce principe,
che ucciso in età di soli trentotto anni, se più oltre stendeva il suo
vivere, prometteva di sè un nuovo Alessandro. Forse anche n'avrebbe
pianto l'Italia, e più papa Urbano, placido spettatore della rovina
dell'imperio germanico, e che non con altro finora cooperò al sollievo
dell'imperadore che colla pubblicazione di un divoto giubileo. Altra
prole non lasciò Gustavo che una principessa in età di soli sei anni,
col nome di _Cristina_, che ereditò quel regno, e fece col tempo tanta
figura in Italia, dacchè abbracciò la religion cattolica romana. Segni
di gran valore nella giornata di Lutzen diedero _Borso_ e _Foresto
principi estensi, Mattias e Francesco principi della casa de Medici_,
il _conte Ernesto Montecuccoli_ Modenese generale dell'artiglieria,
_Ottavio Piccolomini duca_ di Amalfi, insigne generale di Cesare,
_Luigi_ ed _Annibale Gonzaghi_ e uno _Strozzi_ colonnelli. Alle truppe
del Piccolomini fu attribuita la gloria d'aver tolto dal mondo il fiero
Gustavo Adolfo. Altri non pochi nobili italiani militavano allora
al servigio dell'imperadore. Il _gran duca di Toscana_, il _duca di
Modena_ e i _Lucchesi_ diedero ad esso Augusto quell'aiuto che poterono
in sì gran bisogno.




    Anno di CRISTO MDCXXXIII. Indizione I.

    URBANO VIII papa 11.
    FERDINANDO II imperad. 15.


Perchè fioriva la pace in Italia, niun considerabil avvenimento
somministrò essa alla storia del presente anno. Erano rivolti gli
occhi di tutti alla Germania, che continuava ad essere il teatro delle
miserie, perchè desolata egualmente da amici e nemici. S'era creduto
che colla caduta del temuto _re Gustavo_ avesse la fortuna dell'armi
da dar l'ultimo addio agli Svezzesi. Così non fu. Sorsero tre altri
insigni capitani, cioè il _duca di Vaimar_ Sassone, _Gustavo Horn_ e
_Giovanni Bannier_, che alla testa del già vittorioso esercito degli
eretici più che mai tennero in piedi la guerra con assedii nuovi,
combattimenti e stragi, ora in questa, ora in quella provincia,
fiancheggiati sotto mano dai danari della Francia, tutta intenta a
deprimere l'_imperador Ferdinando II_. All'incontro, non lasciava
anche dal canto suo il re Cattolico Filippo IV di porgere soccorsi di
pecunia al parente Augusto; e nell'anno presente fece di più, perchè
ordinò al _duca di Feria_ governator di Milano di passare in Germania
in aiuto di lui con un corpo di dieci mila fanti e mille e cinquecento
cavalli, parte Spagnuoli e Lombardi e parte Napoletani. Passò il Feria
per la Valtellina nella Svevia, e senza sfoderare spada fece ritirar
da Costanza e da Brisacco l'armi nemiche, ma senza altre prodezze.
S'era avuto a male il superbo _Vallestain_ duca di Fridland, che
questo generale spegnuolo fosse entrato in Germania con indipendenza
dal sublime suo grado di generalissimo, e però fra loro entrò una
irreconciliabil discordia. Oltre a ciò, non avvezzi gl'italiani
ai rigori del freddo germanico, cominciarono a lasciar sotto quel
diverso cielo le vite, o pure a disertare; di maniera che l'armata del
Feria notabilmente si sminuì; ed egli stesso sul fine di quest'anno
gravemente infermatosi, non reggendo ai malori del corpo, alle
afflizioni dell'animo, terminò poi in Monaco il suo vivere nel dì 14 di
gennaio dell'anno seguente, con lasciar dopo di sè gloriosa memoria di
una rara integrità, per non aver mai defraudato un soldo alle milizie,
non accumulate ricchezze, ma speso sempre anche del suo patrimonio.
Dichiarò egli prima di morire successor suo nella carica di generale
_pro interim_ il conte _Giovanni Serbellone_, cavalier milanese,
personaggio di lunga sperienza militare e di molta stima presso il
re Cattolico. Si videro finalmente in quest'anno inviati da _papa
Urbano VIII_ in sussidio della lega cattolica di Germania cinquanta
mila scudi: picciolo refrigerio in vero alla sete e al bisogno di que'
cattolici, ma pure refrigerio.

Da varii scrittori vien riferita al primo di dicembre dell'anno
presente la morte d'_Isabella Clara_, già moglie dell'_arciduca
Alberto_ e governatrice de' Paesi Bassi cattolici: ma essendo certo
che _Ferdinando cardinale_ infante di Spagna nel presente anno passò
per mare in Italia, destinato al governo d'essa Fiandra, parrebbe
che la morte di quella principessa appartenesse al precedente anno.
Quando veramente questa succedesse nel presente, si avrà a credere
che precedesse una lunga malattia di lei, per cui il re Cattolico
determinasse di inviar preventivamente il fratello al governo di quei
popoli per resistere agli Olandesi, ai quali era riuscito in questi
ultimi anni di far non poche conquiste sopra i cattolici. Sul principio
di maggio arrivò esso cardinale infante a Villafranca, accompagnato da
una bella flotta di galee, e dal corteggio di molti magnati di Spagna e
di non poche milizie. Colà si portò a visitarlo _Vittorio Amedeo duca_
di Savoia, usandogli finezze tali, come se si fosse trattato di un
re. Giunto che fu a Genova, fu accolto parimente con immensi onori da
quella repubblica, e di là poi passò a Milano, facendovi la sua pomposa
e solenne entrata nel dì 24 del mese suddetto, dove trovò tuttavia
il _duca di Feria_, che si andava allestendo per la sua andata in
Germania. Perchè dall'armi dei collegati protestanti restavano chiusi
i passi per penetrare in Fiandra, si vide egli obbligato a riposar
lungo tempo in Milano, sperando sempre che il Feria gli aprisse il
passaggio a quella volta. Non istette egli intanto co' suoi ministri
ozioso, se pur si seppe il netto del fatto che son per dire. Trovavasi
in questi tempi in Mantova l'_infanta Margherita_, sorella del _duca di
Savoia_ e vedova del fu _Francesco Gonzaga duca_ di Mantova, ita colà
a visitar la _principessa Maria_ sua figlia, vedova del fu _principe_
o sia duca di Rhetel, e nuora del duca regnante di Mantova _Carlo
Gonzaga_. Perchè non mancavano di que' legisti che imbrogliavano il
mondo, e che tenevano essere quella principessa unica e vera erede
dei ducati di Mantova e di Monferrato, ad esclusione della linea di
Nevers, fu consigliata la figlia dalla madre di fare una pubblica
protesta per man di notaio e testimonii, che annullava qualsisia atto
da lei fatto in età pupillare; e a lei restavano allora solamente due
giorni per entrare nell'anno venticinquesimo di sua età. Gran rumore
fece un tale atto nella corte di Mantova, e fu creduto che l'infanta
Margherita sua madre, portata da un parzialissimo genio verso gli
Spagnuoli, tramasse di maritar la figlia coll'infante cardinale: il
che non si sa ben intendere, perchè di essa Maria e del principe di
Rhetel restava vivente un picciolo figlio, a cui negar non si poteva la
successione di quei ducati. Giunto l'avviso di questa gran novità alla
corte di Francia, non vi fu chi non credesse, queste essere orditure
della sagacità spagnuola; e però vennero pressanti lettere del re
Cristianissimo al duca Carlo di Mantova di cacciar di là la duchessa
madre, e alla repubblica veneta premurosi uffizii per dare assistenza
al duca. Dopo aver fatta gran resistenza e querele, si ritirò l'infanta
Margherita a Gualtieri, terra del duca di Modena, cioè di un figlio di
una sua sorella. Ma ecco da lì a non molto altre fulminanti lettere
di Francia ad esso duca di Modena, che l'obbligarono a far ritirare
anche di là l'infanta suddetta. S'indusse poi la principessa Maria a
ritrattare il fatto, e sua madre tal merito si acquistò nella corte
del re Cattolico Filippo IV, che col tempo passata in Ispagna, fu
creata viceregina di Portogallo, dove con gran prudenza esercitò il suo
governo fino alla rivoluzion di quel regno.

Venne a scoprirsi nel presente anno in Roma un pazzo ed insieme orrido
attentato contro la vita del pontefice _Urbano VIII_. Giacinto Centino,
nipote sconsigliato del saggio e pio _cardinal Felice_ Centino da
Ascoli, infatuato del desiderio e della sognata idea di veder lo zio
nella cattedra di San Pietro, si diede in preda allo studio delle
malie; e coll'aiuto di alcune persone religiose, ma indegnissime di
questo nome, fabbricò una statua di cera, per cui, secondo la stolta
o almen sacrilega persuasion dei fattucchieri, disegnava di condurre
a morte il pontefice. Da chi prese l'impunità fu rivelato l'empio
disegno; vi andò la testa del Centino; gli altri complici furono
bruciati, o pur condannati alla galea o a perpetuo carcere, a misura
della lor condizione e reato. Fu in questi tempi che il duca di Savoia
_Vittorio Amedeo_, per farsi conoscere superiore al grado dei cardinali
esaltati da papa Urbano, cominciò pubblicamente ad intitolarsi _re
di Cipro_: il che dispiacendo alla repubblica veneta, siccome atto
contrario alle sue pretensioni, cagion fu che s'interrompesse il
commercio fra loro. Uscì anche fuori in Torino un libro apposta per
provar dovuto al duca il titolo regio, in cui perchè non si parlava col
rispetto convenevole al _gran duca_ di Toscana, venne fuori perciò in
Firenze una risposta al medesimo libro. Fu il duca Vittorio il primo
che cominciasse ad usare e ad esigere il titolo di _altezza reale_.
Gran rumore fece in questi tempi, e maggiormente l'ha fatto dipoi, la
condanna emanata in Roma, non già con editto _ex cathedra_ del sommo
pontefice, ma della congregazione del santo Uffizio, contro la sentenza
del Copernico, sostenente il moto della terra intorno al sole. Diede
occasione a cotal proibizione _Galileo Galilei_ Fiorentino, uno dei più
insigni filosofi matematici ed astronomi che abbia prodotto l'Europa, e
a cui si professano debitori tutti coloro che si son poscia esercitati
in somiglianti studii. Gli era stato ordinato di non tenere e difendere
quella opinione, ed egli avea promesso di farlo; ma non attenne la
parola. Laonde chiamato a Roma in età di settanta anni, fu obbligato
a condannarla, e a sofferire una specie di piacevol prigionia in Roma,
e poscia in Firenze. Ciò non ostante, sappiamo avere oggidì gran voga
da per tutto l'opinione copernicana, nè essere disdetto a' cattolici
stessi il tenerla come sistema, giacchè niun finora è giunto a darne
sufficiente dimostrazione, nè ad atterrare affatto la contraria.




    Anno di CRISTO MDCXXXIV. Indizione II.

    URBANO VIII papa 12.
    FERDINANDO II imperadore 16.


A chi in bene e a chi in male diede molto da discorrere sul fine di
febbraio dell'anno presente la caduta di _Alberto Vallestain_ Boemo
duca di Fridland, che fra i capitani del tempo suo, a riserva del _re
Gustavo Adolfo_, non ebbe pari. Generalissimo dell'armi di _Ferdinando
II_ imperadore era stato finora il sostegno della vacillante casa
d'Austria, intrepido sempre, e per lo più vittorioso in tanti
combattimenti. Il solo suo nome valeva un'armata, sì alto concetto
di valore e di saggia condotta nel maneggio dell'armi s'era egli
acquistato. Ma lo aver egli voluto un dispotico comando negli affari
della guerra, e la sua superbia, ed altri vizii che si mischiavano
nelle molte sue virtù militari, e il niun riguardo da lui mostrato ai
principi e popoli amici, col cercare unicamente il comodo e l'utile
delle sue soldatesche, accrebbe di troppo la schiera degl'invidiosi e
dei nemici suoi, massimamente alla corte cesarea. Fu dunque messa in
sospetto presso l'imperadore la fede sua per varie ommessioni credute
dolose, e per non poche intelligenze che passavano fra lui e i Franzesi
e Svezzesi: non potendosi negare che il cardinale di Richelieu e
lo Oxestern sveco non tentassero di guadagnarlo con larghe offerte,
benchè tuttavia sia incerto se corrompessero la di lui onoratezza.
Tanto infine operarono gli emuli suoi, che il buon Ferdinando Augusto
s'indusse a levargli il comando. Portatone a lui l'avviso, gli
uffiziali dei suo partito il dissuasero dal cedere, e con iscrittura
si obbligarono di sostenerlo in quel grado. Atto tale fu preso per una
ribellione nella corte cesarea, e però l'imperadore principe di buone
viscere, dopo essere stato perplesso tra lo amore e la gratitudine
verso di sì gran capitano, e la necessità dello Stato, spedì in fine
ordini per la di lui cattura, ma non già per la di lui morte. Gli
uffiziali incaricati di questa impresa fecero del resto, togliendo
la vita in un istante ai tre principali fautori di lui, e poscia a
lui stesso: al quale avviso non potè l'Augusto Ferdinando contener le
lagrime, ricordevole de' tanti segnalati servigi a lui prestati dal
Fridland; e laddove dianzi ognun si scatenava contra di un sì altero
generale, poscia, mosso a compassione, non parlava che de' meriti
suoi. Fu dipoi conferita la carica di generalissimo a _Ferdinando
re_ d'Ungheria, figlio dello imperadore, che non tardò ad imprendere
l'assedio di Ratisbona, e a costrignerla alla resa nel dì 26 di luglio.

In questo mentre l'_infante di Spagna cardinale_ dimorando in Milano
ammannì un corpo di sei mila e cinquecento pedoni e di mille e
cinquecento cavalli per passare in Fiandra. Poscia nel dì 20 di giugno
per la Valtellina s'incamminò alla volta d'Inspruch, accompagnato dal
_marchese di Leganes_ e dalle truppe suddette. Si lasciò vincere il
cardinale dalle istanze e preghiere del re Ferdinando, e andò ad unirsi
seco colle sue genti comandate da molta nobiltà spagnuola, napoletana
e lombarda, che unite colle altre già condotte dal _duca di Feria_
e reclutate formavano un'armata di circa venti mila combattenti.
Passarono il re e il cardinale all'assedio di Norlinga, nelle cui
vicinanze nel dì 6 di settembre seguì un formidabil fatto d'armi fra
essi e la armata svezzese, colla total rovina degli ultimi, e con
singolar onore della cavalleria napoletana. Questa insigne vittoria
diede un gran crollo alla superbia degli Svezzesi, ed agevolò altre
conquiste al re Ferdinando, quantunque restassero molto deboli le
sue forze, per aver voluto l'infante cardinale passare in Fiandra. Il
di più di quelle continuate guerre, delle quali seppe ben profittare
la Francia coll'impadronirsi della Lorena e dichiararsi fautrice dei
protestanti, non l'aspetti da me il lettore. Furono in questi tempi
dalla politica spagnuola guadagnati il _cardinale Maurizio_ e il
_principe Tommaso_, fratelli del duca di Savoia _Vittorio Amedeo_,
con avere il primo in Roma rinunziata la protezione della Francia, e
l'altro con portarsi all'improvviso in Fiandra a militare in favore del
re Cattolico, dove si segnalò con varie azioni militari, benchè taluno
scriva che egli seco portasse la sfortuna all'armi spagnuole. Aveva
egli prima inviata a Milano la moglie coi figli per ostaggi. Fu creduto
da' Franzesi che tali passi non fossero stati fatti senza saputa e
segreto consenso del duca; ma questi tardò poco a far costare la verità
con levare al principe Tommaso il governo della Savoia, e sequestrare
tutte le rendite sue in Piemonte. Ingelositi nondimeno i Franzesi,
ingrossarono in Pinerolo e Casale i lor presidii. A _Francesco I duca_
di Modena nacque nel febbraio dell'anno presente un figlio, che fu poi
col nome di _Alfonso IV_ suo successore nel ducato. Erano insorti in
Roma de' mali umori, trovandosi non pochi mal soddisfatti, parte dello
stesso _papa Urbano_, e parte dell'imperioso governo de' suoi nipoti
Barberini. Servì questo di motivo al pontefice per rinovar con rigore
i decreti del concilio di Trento e dei susseguenti pontefici, che
obbligavano i vescovi ed anche i cardinali alla residenza nelle loro
chiese. Dovettero perciò alcuni porporati e parecchi prelati abbandonar
le delizie e grandezze romane, con ritirarsi ai lor vescovati, cioè
ad esercitare il vero loro mestiere. Cacciato da' suoi Stati il
duca di Lorena _Niccolò Francesco_ per la prepotenza de' Franzesi,
e segretamente fuggito, venne colla moglie a ricoverarsi in Firenze,
accolto favorevolmente dal _gran duca Ferdinando II_ suo parente.




    Anno di CRISTO MDCXXXV. Indizione III.

    URBANO VIII papa 13.
    FERDINANDO II imperadore 17.


Più lunga durata non potè fare la pace in Italia. Con occhio bieco si
andavano da gran tempo guatando i due primi ministri, anzi gli arbitri
delle due corti di Francia e Spagna, cioè il _cardinale di Richelieu_
e l'_Olivares_, ossia il conte duca. La testa del primo a più doppii
superava quella dell'altro; e laddove lo Olivares parea nato per
rovinare la monarchia di Spagna, il Richelieu, all'incontro, sembrava
dato alla monarchia franzese per accrescerla sempre più di riputazione
e di Stati. Pieno di questa idea il poco scrupoloso cardinale, tutto
il giorno tesseva imbrogli per tutte le corti, senza far caso della
religione, delle parentele e di ogni altro vincolo della umana società,
per abbassar le due potenze austriache, ed esaltar la franzese. A
tanti movimenti dei protestanti contra dell'imperadore aveva egli
principalmente data la spinta, e mantenuto il fomento. Le leghe col
maneggio suo fatte dal re _Lodovico XII_I coi principi della Germania e
colla Svezia contro l'imperadore, si leggono stampate. Nel precedente
anno una parimente ne avea stipulata cogli Olandesi contro la Spagna,
obbligandosi di pagar loro annualmente due milioni e trecento mila
lire. Nell'anno presente poi a dì 8 di febbraio un'altra ne conchiuse
con essi Olandesi difensiva ed offensiva, con disegnar fra loro lo
spartimento delle provincie cattoliche dei Paesi Bassi, che si meditava
di conquistare. Un'altra ne fece nel dì 27 di ottobre coi protestanti
di Germania, per mantener guerra contro di esso imperadore, promettendo
loro annualmente quattro milioni di lire. Si presentarono alla corte di
Francia motivi veri o palliati di dichiarar la guerra in Fiandra al re
di Spagna sul principio di maggio. Per occupar poi gli Spagnuoli in più
parti, spedì il cardinale nella Valtellina il _duca di Roano_. Questi
con sei reggimenti di fanteria franzese e due di Svizzeri, e alquanti
squadroni di cavalleria, senza far complimenti, nè chiedere licenza,
improvvisamente dall'Alsazia sul fine d'aprile pel paese de' Grigioni
calò in quella valle, e andò a postarsi a Chiavenna e Riva: tutto
ciò per impedire che dalla Germania non potessero passare soccorsi al
Milanese; nel qual tempo vendeva ai Grigioni e ai Valtellini quante
speranze volevano l'una all'altra contrarie. Era governator di Milano
il _cardinale Egidio Albornoz_, che colto da questa improvvisata non
perdè già il coraggio, e si diede col maggior calore a guernire i
confini, e a sollecitar dalla Spagna, da Napoli e dal gran duca di
Toscana soccorsi.

Dalla parte ancora del Piemonte determinarono i Franzesi di muovere
guerra agli Spagnuoli, e fecero proporre una lega ai principi d'Italia
contra dei medesimi. Non vi fu che _Odoardo Farnese_ duca di Parma, il
quale vi saltasse dentro a pie' pari; nè cercava egli altro, perchè
mal soddisfatto dei ministri spagnuoli, per lo più poco discreti
vicini. Era principe pieno di spiriti guerrieri, che nondimeno più
si consigliava col proprio coraggio che colle sue forze. Portato dal
desiderio della vendetta, si diede egli tosto a far gente, e ricevette
alla sfilata alquanti Franzesi in Piacenza. Anche il _duca di Mantova
Carlo_ concorse in questa lega col nome, giacchè colle forze non potea.
Ma quel che più importava al Richelieu, era di trarre in essa lega il
duca di Savoia _Vittorio Amedeo_. Gli fece proporre la conquista dello
Stato di Milano da partirsi fra loro. E perchè non tornava il conto
al duca di vedersi tra le forbici dei Franzesi, fu a lui esibito lo
Stato di Milano, colla rinunzia della Savoia alla Francia. Nè all'uno
nè all'altro progetto inclinava Vittorio Amedeo, ma dicono che gli fu
fatta violenza col negargli la neutralità; laonde nel dì 11 di luglio
gli convenne imbarcarsi, e contrasse lega col re Cristianissimo con
patti di molto vantaggio, facili a scriversi in un pezzo di carta, ma
difficili poi all'esecuzione. Se veramente suo malgrado oppure di buon
cuore convenisse il duca di Savoia in tale accordo, lascerò ch'altri
lo decida. Ben so che generale dell'armi franzesi e collegate in
Italia fu dichiarato esso duca; e il _maresciallo di Crequì_ entrato
in Italia con otto mila fanti e due mila cavalli, sul fine di agosto
cominciò le ostilità contro lo Stato di Milano, ed imprese l'assedio
di Valenza contro il volere del duca di Savoia, che proponeva Novara,
e del duca di Parma, che desiderava Cremona. Di queste sconcordanze
abbondano le leghe. Comparve colà il duca di Parma con cinque mila
fanti e mille cavalli; ma non già il duca di Savoia, che lentamente
procedeva nei suoi movimenti. Malamente cominciato e peggio proseguito
fu quell'assedio, perchè si lasciò tempo ed agio agli Spagnuoli
d'introdurvi gran rinforzo di gente e di munizioni. La diffidenza entrò
tosto fra i collegati. Il Farnese mostrava di credere guadagnato il
Crequì dagli Spagnuoli, e che perciò avesse lasciato entrare soccorsi
nella piazza; e il Crequì facea querele al Farnese per avergli condotto
o soldati inesperti, o gente che, allettata dalle doble spagnuole,
disertava a furia. Finalmente nel dì 13 di ottobre arrivò colle sue
truppe il duca di Savoia, ma si alloggiò a San Salvatore, sette miglia
lungi dal campo Franzese; e visitato l'assedio, non potè esentarsi
dal tacciare delicatamente la vanità del Crequì, che si era messo a
quell'impresa senza ponderarne le imminenti brutte conseguenze. Fra lui
e il Crequì, erano insorte gare e terribili diffidenze, e i franzesi
sparlavano forte del duca, come se egli macchinasse tradimenti. In
somma nel dì 15 del mese suddetto, essendo stato di nuovo rinforzato
dagli Spagnuoli il presidio di Valenza, fu forzato il Crequì a levare
vergognosamente l'assedio, con lasciar ivi il cannone, e ritirarsi a
precipizio: il che sommamente increbbe alla corte di Francia.

Ma più ne restò malcontento il duca di Parma, per essere rimasto
sguernito ed esposto alla vendetta degli Spagnuoli il suo Stato;
laonde si affrettò per tornarsene a Piacenza colle sue truppe.
Poche erano queste, e si prevedeva che il passaggio sarebbe ad esso
Stato contrastato da don Diego di Gusman marchese di Leganes, nuovo
governatore di Milano, tornato dalla Germania. Laonde il duca di
Savoia gli diede per iscortarlo il _marchese Guido Villa_ Ferrarese,
generale della sua cavalleria, che con mille e ducento cavalli arrivato
alla Scrivia, trovò gli Spagnuoli preparati per vietargli il passo.
Ma egli colla spada alla mano si fece largo, e verso le feste di
Natale arrivò salvo a San Giovanni sul Piacentino. Per ristorar poscia
queste milizie, e risparmiare l'aggravio agli Stati del duca di Parma,
trovò questo generale il comodo ripiego di venire ad acquartierarsi a
Castelnuovo del Reggiano, senza mettersi pensiero delle doglianze di
_Francesco I duca_ di Modena, che in questi imbrogli aveva ricusato
di far lega coi Franzesi, nè si era dichiarato per gli Spagnuoli.
Meglio passarono nella Valtellina gli affari dei Franzesi, perchè,
quantunque scarsi di numero, aveano alla testa il _duca di Roano_,
grande ugonotto e gran capitano. Per tacere altri precedenti fatti,
avevano concertato insieme Tedeschi e Spagnuoli di ricuperar quella
provincia dalle mani dei Franzesi. Il barone di Fernamonte dalla banda
del Tirolo con più di quattro mila fanti e quattrocento cavalli, e il
conte Giovanni Serbellone dalla parte di Como, doveano nello stesso
tempo farvi un'irruzione. Ora nel mese appunto di novembre calò il
Fernamonte, e prese il contado di Bormio; ma il Roano, per nulla
trattenuto dalla superiorità delle truppe nemiche, andò ad assalirlo, e
gli diede una solenne sconfitta. Di così sinistro avvenimento, siccome
vogliono alcuni, non era informato il Serbellone, quando addosso anche
a lui repentinamente arrivò il Roano, che il mise in rotta, e fece
acquisto di tutto il suo ricco bagaglio e della cassa di guerra: il
che rasserenò nella corte del re Cristianissimo il torbido cagionato
dallo sconsigliato assedio di Valenza. Fecero anche nell'anno presente
un tentativo gli Spagnuoli contro la Francia con allestire una flotta
di trentacinque galee e di alquanti grossi vascelli, e di altre vele
minori, che dirizzò le prore verso il mare di Provenza. Ebbe questa a
combattere con un furioso temporale, che cacciò a fondo sette di quelle
galee con tutta la gente, e disperse e conquassò il resto con aver
dovuto gittar in mare artiglierie e cavalli.

Le cure del romano pontefice _Urbano VIII_ in questi tempi erano
quelle che si convenivano al sacro suo grado, cioè di procurar la
pace fra i principi cristiani. A questo fine spedì egli a Parigi con
titolo di nunzio straordinario _Giulio Mazzarino_, nato di padre
palermitano nel 1602 in Piscina d'Abbruzzo, ingegno dei più fini
che si abbia mai prodotto la terra, e che potea stare a fronte del
finissimo _cardinale di Richelieu_. Era egli ben conosciuto ed assai
stimato da esso cardinale, forse anche fu da lui sostenuto, e con
segreti uffizii presso il papa promosso, dacchè gli Spagnuoli per
la perdita di Casale erano divenuti suoi giurati nemici, e tardarono
poco a far calde istanze al pontefice per farlo richiamar di Francia,
dipingendolo per uomo venduto al Richelieu; e in ciò non s'ingannavano.
Gran corte faceva il Mazzarino al cardinale, e quelle due nobilissime
volpi bene spesso stavano soli testa a testa per lo spazio di quattro
ed anche più ore, grandi affari masticando fra loro, per far non
già la pace desiderata dal papa, ma guerra per tutta la cristianità.
Credeva la gente che il Mazzarino si fermasse in Francia per servigio
del solo papa, ed egli nello stesso tempo serviva come di ministro
al Richelieu, al quale riuscì di tener saldo in Francia per due anni
questo sì utile strumento. Gravissime ancora furono le querele fatte
al papa dall'ambasciatore di Spagna contra di _Odoardo duca_ di Parma,
per aver osato di prendere l'armi contro la corona di Spagna, senza
permissione del pontefice suo sovrano, e spronavano la santità sua
a dichiararlo decaduto dal feudo, e ad investirne il suo nipote _don
Taddeo_, promettendogli la potente loro assistenza. Ma papa Urbano che
non voleva liti colla Francia, altro non fece, per quetar il rumore
degli Spagnuoli, che di inviare al duca il vicelegato di Bologna per
intimargli di desistere dall'armi, e per minacciarlo se non ubbidiva.
Si fecero ben sentire per questo i Franzesi, e il papa non passò
più oltre. Bollivano intanto dissensioni fra la corte pontifizia
e la repubblica veneta a cagion de' confini del ferrarese, e per
altre brighe. Mentre i ministri di Francia erano dietro a maneggiar
l'aggiustamento, per consiglio del Contelori fece il santo Padre mutare
nella sala regia del Vaticano un elogio de' Veneti per la pace seguita
in Venezia fra _papa Alessandro III_ e _Federico I imperadore_. Se
ne chiamò tanto offeso il senato veneto, che interruppe ogni pubblico
commercio con quella corte, senza che la sua saviezza passasse a più
sonori risentimenti.




    Anno di CRISTO MDCXXXVI. Indizione IV.

    URBANO VIII papa 14.
    FERDINANDO II imperad. 18.


Dopo avere il _duca di Parma Odoardo_ avuto il coraggio di cimentarsi
colla potenza spagnuola, fondato sulle lusinghiere promesse della
Francia che sa valersi sovente de' minori, non già per loro vantaggio,
ma per farli servire al proprio; si vide ridotto in gravi affanni pel
timore di provar in breve gli effetti dell'ira e vendetta di chi certo
l'avea giurata contro di lui. Sul fine dunque di gennaio si portò per
le poste a Parigi ad implorar poderosi aiuti per la propria difesa. Di
onori e di carezze n'ebbe quanto mai potea desiderare; di magnifiche
promesse fece ancora una copiosa raccolta; ma queste poi nei fatti si
ridussero a poco. Circa la metà di marzo se ne tornò egli accompagnato
da molti nobili franzesi, ma non già da verun reggimento o squadrone,
in Piemonte, con trovare invasi i suoi Stati da _Francesco I duca_ di
Modena. Allorchè il _marchese Villa_ sul fine del precedente anno,
o sul principio del presente, occupò Castelnuovo del Reggiano, e vi
fece piazza d'armi, non contento di ciò, volle anche rallegrar le sue
truppe, con permettere loro di bottinar sull'altre ville di quelle
contrade, valendosi di quegli empii privilegii che la forza pretende
sulla ragione. Il duca di Modena fin qui aveva atteso a mantener la
quiete nel suo paese, immaginando di non dovere ricevere insulti dalla
parte del _duca di Savoia_ suo cugino, nè da quella del _duca di Parma_
suo cognato. Ora commosso dalla insolenza del Villa, raunò tosto cinque
mila fanti e mille cavalli, ed ottenne dai Veneziani il _principe
Luigi d'Este_ suo zio e lor generale, affinchè venisse al comando
delle sue milizie. Scrisse ancora per aiuto al _marchese di Leganes_
governator di Milano, che sollecitamente mise in marcia due mila
fanti ed ottocento cavalli, con ordine di passare il Po ed entrare nel
Parmigiano. Sul principio dunque di febbraio s'inviò il duca di Modena
colle sue genti ad unirsi cogli Spagnuoli, e giacchè il marchese Villa
s'era condotto di là dall'Enza per contrastarne il passo, gli riuscì
di valicar quel fiume, e d'inseguire i Savoiardi e Parmigiani, che si
ritiravano verso Parma. A San Lazzaro si venne alle mani, e restarono
sbaragliate quante schiere nemiche s'incontrarono lente nel cammino.
Ma il Villa, accorso col meglio dei suoi al conflitto, sì bravamente
rimise in buono stato la battaglia, che furono con loro danno
obbligati Spagnuoli e Modenesi a tornarsene indietro. Nello stesso
tempo spinse il Leganes quattro mila fanti e secento cavalli ai danni
del Piacentino, dove colla forza fu occupato Castel San Giovanni, ed
esercitato l'estremo della barbarie col fuoco e coi saccheggi in quelle
parti; e però fu chiamato colà in aiuto il marchese Villa. Allora il
duca di Modena con dodici mila fanti, mille cavalli e quattro compagnie
di corazze, e con tutta la nobiltà del suo dominio, da più parti assalì
lo stato di Parma, s'impadronì di Rossenna e Colorno, luoghi forti,
e di altre terre, mettendo a sacco tutto il paese, con obbligare i
nemici a ritirarsi sotto il cannone di Parma: città, che si aspettava
un assedio, siccome anche Piacenza dal lato degli Spagnuoli. Era per
crescere questo incendio; ma il pontefice _Urbano VIII_, con inviare
al duca di Modena _monsignor Mellini_ vescovo d'Imola, e il _gran duca
Ferdinando_, tanto si adoperarono che lo indussero ad una tregua, e
susseguentemente alla pace col duca suo cognato. Anche la valle di Taro
fu in questi tempi da Vincenzo Imperiali tutta messa a sacco, di modo
che il _duca Odoardo_, costretto a passare incognito pel Genovesato,
se volle ritornare a casa, vi trovò desolati tutti i suoi Stati, colla
perdita anche di alcune terre. Questo fu l'unico guadagno che gli recò
la lega con Francia e Savoia, da lui intrapresa fuor di proposito.

Svegliatisi per li danni del Parmigiano e Piacentino il duca _Vittorio
Amedeo_ e il _maresciallo di Crequì_ con tutte le lor forze sul fine
di febbraio, a motivo di una diversione, entrarono nel Milanese, con
prendervi alcune terre, e minacciar Vigevano: il che fece uscire in
campagna anche il Leganes. Dopo una svantaggiosa scaramuccia furono
forzati i collegati a ritirarsi di là dalla Sesia. Ma questi, dopo aver
fatto concerto col _duca di Roano_, che nel medesimo tempo egli dalla
Valtellina assalisse lo Stato di Milano, mentre essi farebbono un'altra
maggiore invasione verso il Pavese e Novarese, ripigliarono nel mese
di giugno le azioni militari. Altro non fece il Roano che penetrare
in Valsasina, e commetter ivi quanti saccheggi potè, con tornar poscia
ai primieri suoi posti, dacchè seppe che il principe Borso d'Este con
due mila e cinquecento Alemanni veniva per opporsi ai suoi tentativi.
Ora il duca di Savoia e il maresciallo di Crequì nel mese di giugno,
entrati nel territorio di Novara, s'impadronirono di varie terre,
e massimamente di Fontaneto, luogo forte, dove lasciò la vita il
_maresciallo di Toiras_. Trovate poi sguernite le rive del Ticino,
arditamente lo passarono, nè furono pigri a guastar le fabbriche, per
le quali si conduce a Milano il canale appellato il Naviglio: cosa
che mise in somma costernazione la stessa città di Milano. Avrebbe
appunto voluto il Crequì marciare a dirittura verso quella città; ma il
saggio duca di Savoia ricusò di concorrere alla bestialità di quella
risoluzione, perchè non aveano forze per sì grande impresa. Ora per
cacciare i collegati di là, o per impedir loro maggiori progressi,
coll'esercito suo comparve colà il marchese di Leganes, e lì trovò ben
trincierati a Tornavento, luogo ignobile, che acquistò poi fama nelle
storie. Benchè non avesse egli peranche fatta la massa di tutte le sue
soldatesche, pure, non ostante il contrario parere de' suoi uffiziali,
nel dì 23 di giugno (altri dicono nel dì 22) in ordine di battaglia
andò all'assalto delle trincee de' Franzesi, e per rompere il loro
ponte sul Ticino. Si combattè per più ore con gran valore e mortalità
da ambe le parti; e già agli Spagnuoli era riuscito di superare alcuni
posti, benchè colla morte di Gherardo Gambacorta Napoletano, capitano
di gran credito, quando arrivò con nuovi rinforzi il duca di Savoia,
che li ridusse di vincitori, quali pareano, ad essere come vinti. La
notte fece fine al conflitto, e in essa si ritirarono gli Spagnuoli a
Biagrasso. Non si figuri alcuno di saper mai il netto delle battaglie,
spezialmente quando non succeda la totale sconfitta dell'una parte,
studiandosi sempre i vincitori di accrescere la vittoria, e i vinti di
scemare la perdita. La verità si è, che restò il campo di battaglia ai
Franzesi e Savoiardi; ma altresì è certo ch'essi da lì a pochi giorni,
dopo aver conosciuto qual fosse il valore degli Spagnuoli e Napoletani,
dianzi da lor creduti figli della paura, si ritirarono di là dal
Ticino, laonde furono appresso ricuperati quei luoghi dagli Spagnuoli,
e rimesso il Naviglio nell'essere di prima con somma consolazione della
città di Milano. Attribuirono i collegati questa loro ritirata alla
troppa copia de' tafani, che recavano gran travaglio spezialmente a'
cavalli, e alla necessità di sloggiar da un sito, dove il puzzor de'
cadaveri potea far peggio che una seconda battaglia.

Mentre cotali bravure si faceano verso il Ticino, tornato a Parma il
duca Odoardo, e pien di rabbia per li danni sofferti, prevalendosi
della lontananza dell'armi spagnuole, unì ad un corpo di tre mila
Franzesi i suoi soldati di fortuna e miliziotti, e con essi entrò nel
Cremonese e Lodigiano, sfogando la sua vendetta sopra le sostanze
degl'innocenti contadini. Se n'ebbe presto a pentire, perchè il
Leganes sbrigato dall'impaccio de' Franzesi, nel dì 15 di agosto spedì
sul Piacentino don Martino d'Aragona con alcune migliaia di fanti
e cavalli; nel qual tempo anche il _cardinale Trivulzio_ con altre
milizie, dopo aver fatte ritirar le genti del Farnese dal Lodigiano
e Cremonese, assalì il Piacentino di là da Po, e penetrò poi anche
nello Stato Pallavicino, impossessandosi di Borgo San Donnino,
e commettendo ogni sorta di ostilità. Si trovò allora Odoardo in
incredibili angustie; speranze non v'erano che potessero transitar
soccorsi del duca di Savoia e del Crequì; la flotta franzese, che dovea
sbarcare alla Specia cinque mila soldati, non si vedea mai comparire,
e andava a sacco tutto il paese del Farnese. Inoltre già si trovava
alla vigilia d'un assedio la città di Piacenza, tutta attorniata dagli
Spagnuoli, salutata anche da più tiri di cannone; ed una isola del
Po in faccia a quella città occupata dall'armi nemiche si metteva in
fortificazione. A questo spettacolo dell'imminente rovina d'esso duca
commossi _papa Urbano_, colla spedizione del conte Ambrosio Carpegna,
e il gran duca di Toscana di lui cognato con quella di Domenico
Pandolfini, s'indussero per rimetterlo in grazia del governator di
Milano, e liberarlo dal totale eccidio. Trovarono questi ministri tutta
la buona disposizione nel marchese di Leganes, e all'incontro, non
senza lor maraviglia, una grande, non so se vera o finta ostinazione
nello sconsigliato duca. Contuttociò tanto perorarono le lagrime della
_duchessa Margherita de Medici_ sua consorte e quelle degl'infelici
suoi popoli, colla giunta ancora della continua deserzione de' pochi
suoi Franzesi, che finalmente sul principio dell'anno seguente si
diede per vinto, ed acconsentì ai consigli de' mediatori. Fu conchiusa
la pace con rinunziar egli alla lega della Francia, e con lasciare
Sabionetta alla cura degli Spagnuoli, i quali dai di lui Stati
ritirarono l'armi, lasciandovi dappertutto segni lagrimevoli della
lor nemicizia. I Franzesi, che si trovavano di presidio in Piacenza, e
nulla mai seppero di quel negoziato, sotto pretesto di una rassegna,
burlati rimasero fuori della città; e veggendo il cannone rivolto
contra di loro, non fecero resistenza alcuna. Vennero dipoi con belle
parole congedati. Fecesi gran rumore per questa risoluzione del Farnese
in Parigi, e fu anche arrestato il conte Fabio Scotti suo inviato; ma,
fatte esporre dal duca le giustificazioni, restò approvata la di lui
condotta, ed egli continuò ad essere di cuor franzese.

L'avere in mezzo a queste turbolenze _Francesco I d'Este duca_ di
Modena saputo cattivarsi la grazia del _re Cattolico_, agevolò a lui
l'acquisto del principato di Correggio, che in occasione della guerra
di Mantova fu tolto dagli imperiali a _don Siro_ per alcuni suoi
delitti, e ceduto poscia agli Spagnuoli pel prezzo di ducento trenta
mila fiorini d'oro. Ne fu posto il duca in possesso, coll'obbligo di
rimborsare la corona di Spagna di quella somma, qualora don Siro non
avesse redento esso feudo con pari pagamento in un tempo prefisso.
Sempre si trovò impotente il Correggiasco a soddisfare; e però col
tempo fu la casa d'Este investita di quello Stato, e rimasero quetate
con un accordo le pretensioni della casa di Correggio, estinta in fine
a' giorni nostri. Non cessava in questi tempi il pontefice _Urbano
VIII_, secondo il suo paterno affetto, di muovere quante ruote poteva
per indurre alla pace le corone cattoliche; ed essendo riuscito a' suoi
maneggi di far deputare la città di Colonia per luogo di un congresso,
spedì a quella volta il _cardinale Marzio Ginetti_ con titolo di legato
a latere. Le infermità intanto cominciavano a far dubitare della vita
del buon _imperadore Ferdinando II_. Laonde passò egli alla dieta di
Ratisbona per trattar ivi dell'elezione in re de' Romani di _Ferdinando
III_ suo figlio re d'Ungheria e Boemia, che già gran credito s'era
acquistato nel maneggio dell'armi. Concorsero in fine nei di lui
desiderii i voti degli elettori; e però nel dì 22 di dicembre seguì
l'elezion di esso principe con gran festa e giubilo di chiunque amava
l'augusta casa d'Austria; ma con disapprovazione non lieve di chi
nudriva affetti diversi. Nè si dee tacere che, passata in quest'anno la
flotta spagnuola nei mari di Provenza, s'impadronì dell'isole di Jeres,
cioè di Santo Onorato e di Santa Margherita, dove tosto si applicò a
fabbricar ivi dei forti, che misero in grande apprensione la vicina
Provenza e le coste di Nizza. Vi ha chi riferisce un tal fatto all'anno
seguente.




    Anno di CRISTO MDCXXXVII. Indiz. V.

    URBANO VIII papa 15.
    FERDINANDO III imperadore 1.


Diede fine al suo vivere nel dì 44 di febbraio dell'anno presente
l'_imperadore Ferdinando II_ in età di cinquantanove anni: principe che
nella pietà e clemenza non ebbe pari, sommamente geloso e benemerito
della religion cattolica, e fin prodigo verso i religiosi; non mai
gonfio per le vittorie, che per un pezzo lo accompagnarono; non mai
alterato per li sinistri avvenimenti che il seguitarono fino alla
morte. La felicità delle sue armi nei primi anni del suo governo sì
tirò dietro l'invidia di molti. La guerra da lui poscia intrapresa
per Mantova gli concitò contro l'odio e la nemicizia di assai più
gente, di maniera che si vide poi traballare la corona in capo; e se
la battaglia di Lutzen nol liberava dal re sveco, restava all'ultimo
crollo esposto il suo trono. Fra i suoi difetti si contò una virtù
tendente all'eccesso, cioè la troppa bontà, per cui non si dispensavano
i gastighi a chi n'era degno, e si lasciava all'interesse privato la
briglia, dal quale si negligentava o tradiva il pubblico: disgrazia
continuata nelle due auguste case di Austria fin quasi agli ultimi
tempi nostri. A lui succedette _Ferdinando III_ suo figlio, già re dei
Romani, in età di ventotto anni, essendogli stata conferita da lì a non
molto la dignità imperiale. Contuttochè le di lui imprese di guerra il
facessero credere ad alcuni poco amator della pace, pure dai più saggi
tenuto fu per diverso di genio l'animo suo. In Italia con poche azioni
di rilievo proseguì la guerra tra i Franzesi e Spagnuoli. Primieramente
nel mese di marzo mutarono faccia gli affari della Valtellina. S'era
ivi annidato il _duca di Roano_, e in suo potere teneva i forti di
quelle parti, dando con ciò continua apprensione ai confini di Como,
ed obbligando il governator di Milano a mantener ivi buona guardia.
Cominciarono ad impazientarsene i Grigioni, allettati fin qui da esso
duca colla speranza di ricuperar l'antico dominio di quella provincia;
e finalmente, insospettiti che la Francia meditasse di fissar ivi le
radici per sempre, fecero perciò dello strepito e vive doglianze con
lui. Li quietò il Roano con una convenzione, per cui si sosteneva nella
Valtellina l'esercizio della religione cattolica, e si restituiva ai
Grigioni quello della giustizia. Perchè poi la corte di Francia non
approvò alcuni capitoli, e non mandò danari per le paghe dovute ad essi
Grigioni, costoro si volsero al governator di Milano e alla reggenza
d'Inspruch, dove trovarono buon accordo, e si conchiuse di muovere
unitamente l'armi per iscacciar di colà i Franzesi. Tra perchè il Roano
era stato infermo, ed aveano le di lui promesse e lusinghe perduto il
credito, non gli fu possibile di dissipar il temporale; di maniera che,
assalito dai Grigioni, Spagnuoli ed Austriaci nello stesso tempo, si
trovò obbligato a rendere le fortezze e a ritirarsi colle sue genti.
Così tornarono i Valtellini cattolici a provare il disgustoso governo
dei Grigioni eretici, salva ivi sempre restando la religione cattolica.
Stabilissi nondimeno che chiunque si tenesse aggravato dalle sentenze
dei magistrati grigioni, potesse ricorrere a due persone, che sarebbono
deputate l'una dal governator di Milano, l'altra dalle leghe d'essi
Grigioni.

Sbrigato da questo affare il _marchese di Leganes_, giacchè avea
all'ordine diciotto mila fanti e quasi cinque mila cavalli a cagion dei
rinforzi a lui giunti dalla Spagna e Germania e da Napoli, pensò ad
altre imprese. Occupò egli nelle Langhe la terra e rocca di Ponzone,
Nizza della Paglia nel Monferrato, ed Agliano nel territorio d'Asti.
Ritornò intanto di Francia il _maresciallo di Crequì_, ed unite che
ebbe le sue forze con quelle del duca di Savoia, uscì in campagna:
con che terminarono i progressi dell'armi spagnuole. Anzi riuscì al
_marchese Villa_ generale di Savoia nel dì 8 di settembre di mettere in
isconfitta a Mombaldone quattro mila Spagnuoli condotti da don Martino
di Aragona: il che recò gloria e piacere al _duca Vittorio Amedeo_. Ma
poco durò l'allegrezza di questo principe, perchè, caduto infermo in
Vercelli, nel dì 7 di ottobre con somma intrepidezza d'animo chiuse
gli occhi alla presente vita in età di cinquanta anni, e lasciò una
gran disputa ai temerarii giudizii del volgo, che il sospettò tolto
dal mondo col veleno. Era egli col conte di Verrua suo più confidente
ministro, e col marchese Guido Villa valoroso condottiere delle sue
armi, stato accollo ad un convito dal Crequì nel dì 26 di settembre.
Poco dopo furono tutti e tre assaliti da un malore, per cui il duca
e il conte furono tratti al sepolcro; ma ne campò il marchese, perchè
uomo di robusta complessione, restando sano dopo quattro soli giorni
di malattia. Gran dissensione era sempre stata in addietro fra il duca
e il Crequ', e in gran diffidenza si trovava il duca alla corte di
Parigi. Tali circostanze fecero nascere e fomentarono le dicerie degli
oziosi; ma, oltre all'essere in buon concetto i Franzesi di non valersi
di sì empii mezzi per far delle vendette, il corso della malattia del
duca _Vittorio Amedeo_ procedè sempre con sintomi naturali; e sparato
poi il suo cadavero, non vi si trovò indizio di alcun detestabile
tradimento. Non vi ha scrittore che non esalti le rare doti e virtù di
questo principe, in cui era passata col sangue non già l'affabilità e
il tratto obbligante, ma bensì l'inarrivabile intelligenza e sagacità
del _duca Carlo Emmanuele_ suo padre, temperata nondimeno da più
moderati pensieri e desiderii, essendosi creduto effetto della singolar
sua saviezza l'essersi attaccato ai Franzesi, perchè non potea di
meno, ma con regolare in tal guisa le cose, che non ne restassero
atterrati gli Spagnuoli, dei quali potea abbisognare contro le violenze
dei medesimi Franzesi. Non è a me permesso di maggiormente stendermi
nel di lui elogio. Riuscì l'inopportuna sua morte in mezzo a tanti
turbini di guerra un colpo funestissimo alla reale sua casa e a tutti
i sudditi suoi. Imperciocchè restarono di lui due figli maschi, cioè
_Francesco Giacinto_ nato nel settembre del 1632, e _Carlo Emmanuele
_nato nel giugno del 1634, oltre a due principesse, cioè _Luigia Maria_
e _Margherita Violante_. Erano tutti in età pupillare; ed essendo
succeduto nel ducato il primo dei maschi, prese la tutela di tutta
quella tenera prole la vedova _duchessa Cristina_, sorella del regnante
allora _Lodovico XIII_ re di Francia.

Trovossi questa saggia principessa ben presto in un pericoloso
labirinto, per avere nemici fieri gli Spagnuoli, amici poco fedeli i
Franzesi. E ad accrescere le angustie sue da lì a poco scoppiarono
le pretensioni dei fratelli del defunto duca, cioè del _cardinale
Maurizio_ e del _principe Tommaso_. Mossi amendue questi principi dalla
politica spagnuola, e insieme dalla propria ambizione, intendevano di
venire in Piemonte collo spezioso titolo di assistere alla duchessa
in tempi sì turbolenti per l'indennità dei nipoti; e le cominciarono
a persuadere che si guardasse da' Franzesi, ne' quali più potea
l'interesse proprio che la regia parentela. Ma perciocchè ambedue
seguitavano il partito austriaco, il cardinale in Roma e il principe
Tommaso in Fiandra, si mostrò risoluta la duchessa di non volerli in
Piemonte; e intanto si raccomandava alla corte di Francia, perchè
si venisse ad un armistizio, affine di levarsi di dosso la guerra
troppo minacciante i suoi Stati. Ma il _cardinale di Richelieu_, che
riguardava per molto utile alle sue idee la continuazion di questo
incendio in Italia, altro non rispondeva che belle promesse e sparate
della regal potente protezione per gl'interessi della duchessa e de'
suoi figli. Per quanto poi fu detto, appena cessò di vivere il duca
Vittorio Amedeo, che saltò in capo all'Emery, ambasciatore di Francia
in Piemonte, di sorprendere non solamente Vercelli, ma anche la stessa
duchessa co' principini, a titolo di assicurarsi della casa di Savoia
e di quello Stato, sperando che cotale ingiuriosa violenza potesse
essere non disapprovata, anzi gradita, dal ministero, di Francia.
Ma scopertasi la mena (se pur non fu un mero sospetto o pretesto),
il marchese Villa entrato di notte in Vercelli con delle truppe, e
chiuse tenendo le porte, fece abortire ogni contrario attentato. Alla
morte del duca di Savoia precedette di pochi giorni quella di _Carlo
Gonzaga_ duca di Mantova, che nel dì 25 settembre cessò di vivere
in età di sessantun anni: principe che in Francia, dove era gran
signore, ma suddito, avea mostrato sentimenti da sovrano; giunto poi
alla sovranità di Mantova, non ebbe che genio e costumi da privato:
scusabile nondimeno, per essere restato troppo esangue e desolato lo
Stato suo a cagion delle passate tragedie. Restò dopo di lui un suo
nipote erede del ducato, cioè _Carlo II_, nato dal principe ossia _duca
di Rhetel_ suo figlio, ma per l'età incapace del governo. La reggenza
fu presa dalla principessa ossia _duchessa Maria_, sua nuora e madre
del duchino, che si diede con molta forza a governar que' popoli.
Niuna novità si fece per tal mutazione da' vicini Spagnuoli, e meno
dagli imperiali, perchè non mancò alla duchessa la buona assistenza
della repubblica veneta. In quest'anno ancora, adirati i Franzesi per
vedere annidati nelle isole di Santo Onorato e di Santa Margherita gli
Spagnuoli, e volendone far vendetta, uscirono in mare con una flotta
sotto il comando del conte d'Arcourt; e fatto un improvviso sbarco in
Sardegna, s'impadronirono d'Orestano; ma ne furono ben tosto cacciati
dai Sardi. Quindi passarono alle suddette isole di Jeres, dove colla
forza e colla espugnazione di varie fortezze finalmente costrinsero gli
Spagnuoli a rimettere tutto nelle lor mani, con istupore d'ognuno per
la difficoltà e insieme per la felicità di quell'impresa.




    Anno di CRISTO MDCXXXVIII. Indiz. VI.

    URBANO VIII papa 16.
    FERDINANDO III imperadore 2.


Trovavasi forte di gente il _marchese di Leganes_ governator di
Milano; sapeva in oltre dubbiosa ne' suoi disegni la reggente di Savoia
_Cristina_, sì pel suo desiderio di una sospension d'armi, e sì per
l'inquietudine che cominciava a recarle il _cardinal Maurizio_ suo
cognato; e però pensò a levarsi dal piede una dolorosa spina, cioè il
vigoroso forte di Breme, fabbricato dal defunto _duca Vittorio_, che
teneva in un continuo allarme lo Stato di Milano. Passò a quell'assedio
nel dì 11 di marzo. Pensavano i Franzesi che Breme si potesse sostenere
per due mesi; restarono ben delusi, perchè quella piazza nel termine
di non molti giorni, cioè nel dì 30 del mese suddetto, capitolò la
resa, e costò questa il capo al Mongagliardo, che n'era governatore,
senza che gli valessero scuse e ragioni. Costò anche quell'assedio la
vita al _maresciallo di Crequì_, perchè, essendo egli ito, nel dì 26,
a spiar col cannocchiale i postamenti degli assedianti, colpito dalla
palla di un sagro, in un momento passò all'altro mondo. Fu in sua vece
scelto al comando dell'armi franzesi in Italia il _cardinale della
Valletta_, che non dovea aver bene studiato i sacri canoni, e s'era
forse dimenticato d'essere arcivescovo. Per la presa della fortezza di
Breme, che tutta fu poi smantellata, grandi allegrezze si fecero in
Milano. Provveduta di gran talento era la vedova duchessa di Savoia,
ma questo non bastava nel fiero viluppo delle circostanze presenti.
Trattava segretamente con gli Spagnuoli di pace; ricusava di confermar
la lega co' Franzesi; ma cotante minaccie, e insieme sì belle promesse
di gagliardi aiuti misero in campo essi Franzesi, che la duchessa non
trovò scampo, e si lasciò condurre a ratificar la lega con essi. Perchè
nondimeno fece ella questa risoluzione, come vogliono alcuni (il che è
negato da altri), senza participazione e consenso de' suoi ministri, ne
fu un gran dire; e i popoli cominciarono a mostrarsi mal animati contra
di lei; e tanto più perchè segretamente soffiavano in quel fuoco gli
emissarii del _cardinale Maurizio_ e del _principe Tommaso_, zii del
piccolo duca, che aspiravano alla di lui tutela, e alla depressione
della duchessa. Anzi scrive Vittorio Siri di avere saputo dalla bocca
di _Francesco I duca_ di Modena che, nel passare per quella città, in
venendo da Roma esso cardinale, spiegò apertamente l'intenzione sua
di farsi duca di Savoia; al che inorridì l'Estense suo nipote. Ora il
marchese di Leganes, veggendo che non andavano innanzi i suoi trattati
colla duchessa, pubblicò nel dì 25 di maggio una circolare, dove, per
dar qualche colore all'invasione da lui già meditata del Piemonte,
si servì di quelle galanti apparenti ragioni che bene spesso veggiamo
usate dall'ingegnosa penna dei politici per deludere gl'ignoranti, ma
che fan ridere i savii: cioè muover egli l'armi solo per compassione
degl'infelici Piemontesi oppressi da' Franzesi, e per liberare la
duchessa reggente dalla loro prepotenza, e non già per usurpare menoma
parte di quegli Stati, promettendo inoltre buon trattamento a chi non
si opponesse _ad un così santo ed approvato disegno_.

Nel giorno seguente all'improvviso spinse l'esercito suo sotto la
città di Vercelli, e ne imprese l'assedio. Dentro vi era il marchese
Dogliana, che coraggiosamente si preparò alla difesa, deplorando
solamente la scarsezza del suo presidio e delle munizioni. Diedesi
frettolosamente il Leganes a formar la circonvallazione e gli approcci,
e cominciarono le artiglierie a far il loro dovere. Pervenne in questo
tempo a Torino il _cardinale della Valletta_ col _duca di Candale _suo
fratello; ma le soldatesche condotte da lui erano poche; altre bensì
ne venivano, ma zoppicando. La riputazione sua e le premure della
duchessa esigevano che si andasse al soccorso di Vercelli. In fatti
colà marciarono tutte le forze de' Franzesi e Piemontesi, e nella notte
del dì 20 di giugno venne lor fatto di spignere entro quella città da
ottocento fanti. Questo rinforzo servì bensì a far differire, ma non
già ad impedire, la resa di Vercelli; perchè, venute men le munizioni
ai difensori, i quali con gran valore s'erano sostenuti, finchè
poterono, dopo aver ottenuto oneste condizioni, lasciarono nel dì 5
di luglio libero l'ingresso agli Spagnuoli in quella città. In quello
assedio, se dice il vero Alberto Lazari, fu adoperata l'_invenzion
nuova delle bombe_, ma già da noi veduta molto più antica. Ivi ancora
scrivono, che alzate in aria venti braccia di grosso muro da una mina,
ricaddero a piombo nel medesimo sito, senza nè pure che apparisse una
fessura: il che par troppo. Mentre si facea questa danza in Piemonte
un'altra scena ancora succedette nel Monferrato. Oltre all'essere stata
allevata la _principessa Maria_ reggente di Mantova con genio agli
Spagnuoli, non sapeva ella veder di buon occhio i ministri di Francia,
che in Mantova stessa si davano l'aria come di padroni; e però nacquero
dissensioni fra lei ed essi, e si passò alle vicendevoli gelosie e
diffidenze. E queste per parte de' Franzesi furono credute dai saggi
ben fondate; imperciocchè non solamente la principessa escluse dal
ministero chiunque professava parzialità alla corona di Francia,
sostituendone altri partigiani della Spagna, ma si venne anche a
scoprire un trattato menato da lei co' ministri di Spagna, di scannare
quanti Franzesi si trovavano in _Casale_, e d'introdurvi guarnigion
spagnuola. Negò dipoi la principessa questo maneggio; ma pretesero
i Franzesi di averne chiare e convincenti pruove. Adunque per ordine
loro fu preso il Monteglio governatore, poi processato e decapitato.
Furono ancora cacciati altri uffiziali e ministri della principessa,
e molti di que' nobili del suo partito; e rinforzato maggiormente quel
presidio. In sostanza, occuparono il dominio di quella città, lasciando
gridar gli Spagnuoli che queste erano imposture e mascherate per andare
usurpando l'altrui.

Cangiarono faccia anche in Piemonte le cose; imperciocchè madama reale
_Cristina_ mirando esacerbati i sudditi non men per le conquiste
degli Spagnuoli, che per l'aggravio de' Franzesi; e temendo anche
delle segrete mine dalla parte dei due principi cognati suoi, tutta
si gittò in braccio agli stessi Franzesi. Fece vista di arrolare
un reggimento di essi per la propria difesa, e il mise in Torino;
lasciò in oltre, che nelle altre sue fortezze i medesimi mettessero
il piede: con che tutto il Piemonte col Monferrato si trovò come in
ceppi, divenuto Franzese. Prese motivo il Leganes dai cangiamenti
avvenuti in Mantova, per pubblicare un altro manifesto, lavorato sul
torno del precedente, intendendo di giustificare la di lui meditata
invasione del Monferrato, non già per vantaggio alcuno della Spagna,
che Dio guardi; ma per iscacciarne i Franzesi occupatori ingiusti, in
benefizio del duchino di Mantova. Entrarono in fatti poco d'appresso
l'armi spagnuole nel Monferrato, col farvi la sola bravura di prendere
il castello di Pomà, e di spianarlo da' fondamenti: che questo fu
il primo servigio prestato al duchino. Essendo accorsa l'armata del
cardinale della Valletta co' Piemontesi, se ne ritirarono da lì a
non molto gli Spagnuoli con poco lor gusto; e tutti poscia andarono a
godersi i quartieri d'inverno. Fu rapito in questi tempi dalla morte
il picciolo duca di Savoia _Francesco Giacinto_ in età di sei anni,
dopo molte febbri, che nel dì 4 d'ottobre il levarono dai guai del
mondo. Non vi restò di maschi se non _Carlo Emmanuele_, che in età di
quattro anni prese il titolo di duca. Nè solamente in quest'anno restò
innaffiata la terra dell'uman sangue, ma anche il mare. Faceano vela
quindici galee di Spagna venendo da Napoli, sotto il comando di don
Rodrigo Velasco, per isbarcar al Finale mille e cinquecento fanti, e
assai danaro in soccorso dell'esercito di Lombardia. N'ebbe avviso il
signor di Poncurlè, nipote del _cardinale di Richelieu_, e con quindici
altre galee uscito di Provenza, cominciò a rondare, aspettando che gli
Spagnuoli avessero sbarcate le soldatesche, per poscia assalirli. Il
Velasco, senza far altro sbarco, si fermò aspettando le risoluzioni
della flotta nemica. Sicchè nel dì primo di settembre si attaccò
fra loro alla vista di Genova un atroce conflitto. Quattro galee di
Spagna non reggendo al diluvio dei sassi gittati dai mortai o cannoni
franzesi, si ritirarono dalla battaglia. Se questo non succedea, fu
creduto che avrebbero gli Spagnuoli cantato il trionfo. Non perciò
si smarrirono le undici rimaste in ballo, finchè fu ucciso il lor
generale Velasco, e le lor ciurme, composte di schiavi e di malviventi
condennati al remo, tumultuarono, gridando _libertà_. Perciò e di
dentro e di fuori bersagliati gli Spagnuoli, furono forzati a cedere il
campo, seco nondimeno conducendo prese tre galee nemiche. All'incontro
i Franzesi, meglio serviti delle lor ciurme, consistenti in soli
volontarii, presero cinque galee, e in oltre la capitana di Sicilia,
che poi lasciarono andare per mancanza di remiganti e fu condotta a
Genova. Rimasero anche malconci i Franzesi per la strage fatta dalla
moschetteria nemica, essendovi perito lo stesso lor generale, e, ciò
non ostante, si attribuirono, e con ragione, la vittoria.

Ma altro incomparabilmente maggior motivo di tripudiare ebbe in
quest'anno la Francia, perciocchè dopo più di venti anni di sterilità
della _regina Anna d'Austria_, sorella del re di Spagna, e moglie del
_re Lodovico XIII_ (alla qual disgrazia aveano forse contribuito non
poco le illecite amicizie del re consorte, e le cabale del cardinale
di Richelieu), si videro in fine frutti del suo matrimonio. Per
accidente impensato accoppiatasi essa regina col re verso la metà di
dicembre del precedente anno 1637 a Grobois, concepì un Delfino, che
venne alla luce nel giorno quinto di settembre del presente anno, e
fu poi gloriosissimo re di Francia col nome di _Luigi XIV_. Abbiamo
l'attestato del celebre Ugon Grozio, ambasciatore allora di Svezia in
Parigi, che questo monarca nacque con due denti, avendo egli perciò
scritto: _Caveant vicini a mordacitate hujus Principis_, il che ben si
avverò. È scritto che anche il rinomato _cardinal Mazzarino_ uscì dal
ventre materno con due denti già formati. Nè si vuol tacere che col
tempo (cioè allorchè la felicità del medesimo cardinal Mazzarino, e la
sua intrinsichezza nel servigio d'essa regina, suscitarongli l'invidia
e la malevolenza d'infinite persone), saltò fuori e prese piede per
tutti i regni cristiani un'ingiuriosa e abbominevol diceria, cioè che
esso Mazzarino avesse supplito alle mancanze del re Lodovico XIII per
arricchir la Francia di un sospirato Delfino. Questa infame calunnia fu
chiaramente poi strozzata dalla penna di Gregorio Leti, facendo egli
toccar con mano che Giulio Mazzarino molti mesi prima era partito di
Francia, e trovavasi in Roma, allorchè avvenne il concepimento di Luigi
XIV. La nascita di questo principe diede impulso a grandissime feste,
e portò seco importanti conseguenze pel regno di Francia. All'incontro
una lagrimevol calamità accadde in quest'anno alla Calabria a cagion
d'un fierissimo tremuoto, accaduto nel dì 27 di marzo, dove Cosenza,
Stigliano e più di cinquanta luoghi rimasero affatto atterrati; più
di cento divennero inabitabili; e vi si contarono più di dodici mila
persone estinte. Fra gli altri luoghi la città di Policastro vide
a terra il vescovato e tutte le chiese e monisteri; niuna casa vi
restò in piedi, e perirono mille e ducento abitanti, fra i quali
il duca d'Aquino, padrone d'essa città. Seppellita fra le rovine
la principessa sua moglie, gravida di più mesi, fu ritrovata viva e
salva con una sua figliuola. Erano entrati nell'Adriatico i corsari
algerini e tunesini con forte squadra di galeotte, e gran timore vi
fu che mirassero a svaligiar la sacra casa di Loreto. Marino Cappello
coll'armata veneta di ventotto galee e due galeazze sorprese costoro
alla Vallona, e nel dì 5 d'agosto in quel porto, senza far caso delle
cannonate della piazza turchesca, a forza d'armi s'impadronì di tutti
quei legni barbareschi, e trionfalmente li condusse a Corfù. Poco
mancò che per tal atto la porta Ottomana non dichiarasse la guerra ai
Veneziani; ma questi ebbero maniera di placar lo sdegno dei Musulmani.
Desiderosa in questi tempi la corte del re Cattolico di tirar nel suo
partito _Francesco I d'Este duca_ di Modena, principe che ad un raro
senno accoppiava uno non inferior valore, mostrò gran piacere che
egli passasse in Ispagna, per tenere al sacro fonte quel principe o
principessa che era per dare alla luce la gravida regina. Con superbo
accompagnamento si portò colà questo principe per mare, ricevette
grandi onori, ed alzò nel dì 7 d'ottobre dal fonte battesimale
l'_infanta Maria Teresa_, che fu, nel 1660, sposata dal poco prima nato
_Luigi XIV_ re di Francia. Di più non ne dico io, per avere abbastanza
parlato nelle Antichità Estensi dei motivi ed effetti di questo
viaggio.




    Anno di CRISTO MDCXXXIX. Indiz. VII.

    URBANO VIII papa 17.
    FERDINANDO III imperad. 3.


Gran teatro di guerra e di calamità fu in quest'anno il Piemonte a
cagion dei principi di Savoia, cioè del _cardinal Maurizio_ e del
_principe Tommaso_, che, ricorsi all'appoggio della Spagna (seppur
non furono stimolati da essa), pretendevano di spogliar la duchessa
vedova Cristina della tutela del duchino e del governo di quegli Stati.
Il cardinale, che, siccome dicemmo, aspirava anche più alto, era,
nell'autunno dell'anno precedente, celatamente venuto in Piemonte,
dove non gli mancavano parziali e divoti, e fra essi alcuno dei
ministri della medesima duchessa. Questa, dopo avere scoperto il suo
arrivo ed alcune di lui intelligenze nella cittadella di Torino, e
postovi rimedio, mandò a Chieri un suo uffiziale con una compagnia
dì cavalli, a dirgli che non era buona aria per lui quel luogo, e
che se ne andasse. Però senza farlo arrestare, come avrebbe potuto
fare, il fece accompagnare ad Annone, castello dello Stato di Milano.
Venne poscia di Fiandra il principe Tommaso, e tanta fu la voglia
di questi principi fratelli di spuntarla nel loro impegno, che si
sottomisero ad alcune pesanti capitolazioni col _marchese di Leganes_,
benchè mal volentieri. Doveano le piazze e luoghi, che colla forza si
conquistassero in Piemonte, venir presidiate dagli Spagnuoli; e quelle,
all'incontro, che volontariamente si rendessero, aveano da restar
libere in mano de' due principi. Fecero eziandio entrare l'autorità
dell'imperadore in questi viluppi, avendo egli spedito decreto del
dì 6 di novembre del 1638, in cui annullava il testamento del fu duca
_Vittorio Amedeo_ per conto della tutela lasciata alla duchessa, e un
monitorio ai sudditi di cacciare i Franzesi, e di aderire ai principi
legittimi tutori del duchino. Cannonate senza palla sarebbero state
carte tali se non le avesse accompagnate la forza. Ma questa non mancò;
e però si diede principio alla guerra civile, febbre che per lo più è
la più lagrimevole e perniciosa che possa accadere ad uno Stato. Dopo
la perdita di Vercelli, i popoli del Piemonte miravano di mal occhio i
Franzesi, e più la duchessa, che s'era lasciata cotanto allacciare dal
loro affetto. Si sparsero anche delle ridicole voci ch'essa pensasse,
con dare in moglie la figlia maggiore al Delfino, che era tuttavia in
fasce, di sacrificare all'ambizion dei Franzesi gli stati del duchino
suo figlio: immaginazioni, che basta riferirle, per farne conoscere la
sciocchezza. Certo è, che i più di quei popoli inchinavano ai principi
del sangue, credendoli più atti a conservar quel dominio che una
principessa franzese.

Ora il marchese di Leganes diede fiato alle trombe coll'inviare don
Martino di Aragona, valoroso capitano, all'assedio di Cengio, castello
fortissimo delle Langhe. Mentre l'Aragona si era accinto ad espugnar
prima Saliceto, dove erano trenta Franzesi, colto da una moschettata,
lasciò ivi la vita. In suo luogo Antonio Sottello cinse d'assedio
Cengio, ributtò il soccorso che il _cardinal della Valletta_ e il
marchese _Villa_ tentarono d'introdurvi; e in fine s'impadronì di
quel castello. In questo mentre il _principe Tommaso_, entrato in
Piemonte coll'armi spagnuole nel dì 26 di marzo, poca fatica durò a
conquistar Chivasso; adoperata la forza a Crescentino, lo ridusse a
suoi voleri; e dipoi, o per tradimento o per viltà del comandante,
ebbe la fortezza di Verrua nel dì cinque d'aprile. Nello stesso
tempo il _cardinal Maurizio_ passò a Biella, e alla valle di Aosta,
che, dopo l'acquisto d'Ivrea, tutta venne alla di lui ubbidienza,
trovandosi popoli che acclamarono i principi al primo lor comparire.
La _duchessa Cristina_, all'avviso di questa metamorfosi, e più a
quello dei movimenti del Leganes, già in viaggio per venire con tutte
le sue forze verso Torino, colà chiamò il cardinal della Valletta, e i
marchesi Villa e di Pianezza, comandanti delle sue armi; e, risoluta
di star salda in quella città, per tenere in freno i cittadini del
partito contrario al suo, prese nondimeno la precauzione d'inviare i
figli in Savoia al castello di Sciamberì, oppure di Monmegliano, per
sottrarli ad ogni pericolo: il che aguzzò maggiormente contra di lei
le lingue dei mal affetti. Si affrettarono i due principi fratelli per
presentarsi coll'esercito spagnuolo sotto Torino, e presi varii posti,
si accamparono intorno a quella città, sperando pure che seguissero
movimenti nel popolo; ma scorti vani i lor pensieri, non vollero
più perdere il tempo in quella disperata impresa. Divise dunque le
truppe, il conte Galeazzo Trotti andò ad impossessarsi di Pontestura,
e il principe col maggior nerbo si portò a Villanuova di Asti. Perchè
quel governatore non volle renderla per amore, restò la seguente
notte presa per assalto, ed appresso messa a sacco. Il governator di
Milano, dopo avere anche egli occupata la terra di Moncalvo, unitosi
col principe Tommaso, a dì 30 d'aprile andò sotto Asti. Passavano
corrispondenze segrete con chi ne era deputato alla difesa; e però i
cittadini portarono tosto le chiavi. Altrettanto fece da lì a pochi
giorni anche la cittadella. Era creduto Trino piazza inespugnabile
per le tante fortificazioni fattevi dal _duca Carlo Emmanuele_, e gli
uffiziali dissuadevano il principe suddetto dal tentarne la sorte. Ma
egli, che sapea quanto scarseggiasse di gente e di munizioni quella
città, si portò improvvisamente ad assediarla. Un soccorso inviato colà
dal marchese Villa, cadde in una imboscata; fu ivi trucidato chi non
avea buone gambe. Non fece il governatore di Trino quella resistenza
che dovea, e però nel dì 24 di maggio si vide superata essa piazza
da un furioso assalto, e messa a sacco, con risparmiar nondimeno i
luoghi sacri, e quanto colà s'era rifugiato. Si stese la fortuna dei
vincitori a Santià, che, preso nel dì 14 di giugno, fu esentato dal
saccheggio. Per soccorrere quella fortezza erano usciti di Torino il
cardinale della Valletta e il marchese di Villa con otto mila fanti e
quattro mila cavalli, e, non essendo giunti a tempo, rivolsero il loro
sdegno sopra Chivasso, e vi piantarono il campo. Avvicinaronsi gli
Spagnuoli per dar soccorso a quella terra; ma, avvertiti che era giunto
dal Delfinato a Torino il _duca di Lungavilla_ con quattromila fanti e
duemila cavalli per unirsi al cardinale della Valletta, rincularono,
lasciando cader quella terra, dopo molta resistenza, in mano dei
Franzesi.

Non minor felicità avea provato in questi tempi il _cardinal Maurizio_
con un altro corpo di milizie, perchè gli prestarono ubbidienza,
senza ch'egli sfoderasse la spada, i popoli di Cuneo, Ceva, Mondovì,
Saluzzo, Dronero, Busca, Fossano, Bene e Demont. Ma con egual facilità
accorsi in quelle parti i Franzesi, ricuperarono Saluzzo, Racconigi,
Carignano e Fossano, uscendo le genti incontro a chi veniva con più
forze, per esentarsi dal loro furore. Sicchè fu obbligato il cardinal
Maurizio a ritirarsi in Cuneo, piazza anche allora la più forte di
que' contorni. Impadronitosi dipoi il Longavilla di Mondovì, quivi
fece piazza d'armi, e in questo mentre i marchesi Villa e di Pianezza
per forza espugnarono il castello di Bene, tagliando a pezzi la
maggior parte del presidio Spagnuolo. Sarebbe anche fuggito di Cuneo
il cardinal Maurizio, perchè era passato ad assediarlo il Lungavilla,
se non avesse avuta conoscenza di un gran tentativo ch'era per fare
il principe Tommaso. Questi infatti avendo osservato divisi in tante
piazze i Franzesi, e tenendo intelligenze segrete con molti cittadini
di Torino e con qualche uffiziale ancora degli Svizzeri, che quivi
erano di presidio, marciò improvvisamente a quella volta con un buon
nerbo di fanteria e cavalleria, e con provvisione di scale e petardi.
Nella notte precedente al dì 27 di luglio diede da più parti l'assalto,
e gli riuscì d'entrarvi, spezialmente assistito da don Maurizio di
Savoia suo fratello naturale. Madama Reale Cristina, avuto appena tempo
di raccogliere le sue gioie ed alcune carte, intrepidamente si ritirò
nella cittadella colle principali sue dame e ministri. Presentaronsi
la mattina seguente i cittadini al principe, che gli assicurò da
ogni violenza, e diede gli ordini perchè si alzasse terreno contro
la cittadella. Entrò in essa città anche il _marchese di Leganes_,
con restare intanto molto dubbiose le cose; perchè non avendo pensato
ed osato gli Spagnuoli di assalir per di fuori la cittadella, nè di
formarvi la circonvallazione, restò perciò libero il campo ai Franzesi
di tener comunicazione colla medesima, siccome infatti avvenne, essendo
accorsi colà il cardinale della Valletta, il Lungavilla e gli altri
Franzesi. Non trovò la duchessa nè letti nè mobili per sè, e molto meno
per la sua corte. Il peggio fu, che mancava anche il vivere per lei
e per quella nobiltà. Mandò a chiederne al principe Tommaso, che le
mandò un sol piatto di vivande per lei ogni giorno. Ne fece istanza al
cardinale della Valletta, e questi negò tutto, richiedendo che prima
desse la cittadella in mano dei Franzesi, e bisognò in fine accomodarsi
alla di lui volontà. Parea alla duchessa un'ora mille anni d'uscire
di là. Fu da essi Franzesi provveduta di tutto la cittadella, e il
cardinale della Valletta con uno staccamento di cavalleria condusse
dipoi madama Reale a Susa.

Non avea cessato in addietro _monsignor Cafferelli_ nunzio pontifizio
di proporre ripieghi di pace, ma con poco frutto. Al veder egli ora
tanto sconvolgimento di cose, maggiormente accese il suo zelo, per
ostare a più gravi disordini; e però propose una tregua, sperando
con questo gradino di salir poscia più alto. Vi trovò renitente il
principe Tommaso, per le notizie ch'egli aveva di essere mal fornita di
provvisioni da bocca la cittadella; ma il Leganes, che mirava tuttavia
assai forti i Franzesi, e sminuita non poco la sua armata per tanti
presidii, gli diede orecchio. Più facilmente ancora vi consentirono i
comandanti franzesi, sicchè fu conchiusa una suspension d'armi sino
al dì 24 di ottobre, nel qual tempo poterono i Franzesi provvedere
abbondantemente di vettovaglie la cittadella di Torino. Il cardinal
Maurizio, che non aveva acconsentito a questo trattato, passò a
Nizza e Villafranca, e se ne impadronì. Durante questo riposo, non si
rallentarono i negoziati di qualche accomodamento fra madama Reale e il
principe Tommaso, restando intanto quasi tutto il Piemonte in potere,
parte degli Spagnuoli, parte dei Franzesi e de' principi, con aggravio
intollerabile de' poveri popoli. Aveano i Franzesi come costretta la
duchessa a lasciar loro mettere presidio anche ne' castelli di Susa,
Avegliana e Cavours. Ciò non bastò alla politica del cardinale di
Richelieu, che unicamente aggirando nel suo capo la sempre maggiore
esaltazione della corona di Francia, in questa sua ubbriachezza non
conosceva misura alcuna. Quanto più mirava egli vicina al precipizio
la duchessa, che pur era sorella del re suo padrone, tanto più pensò a
profittarne per la Francia. Questo era, secondo lui, il tempo d'indurre
essa madama a mandare in Francia i suoi figli, e ad ammettere nella
inespugnabil fortezza di Monmegliano le armi franzesi, valendosi del
pretesto che sua maestà non si potea fidare dei Piemontesi dopo il
fatto di Torino. Fece a questo fine venire sino a Grenoble l'ubbidiente
re _Luigi XIII_, e colà invitò _madama Reale_, la quale non potè
esimersi da questo viaggio; ma vi andò con un pungente risentimento
del suo cuore, perchè avvertita da persona sua confidente di ciò che
tramava il cardinale, e ben sapeva di che fosse capace quell'imperioso
porporato, il quale facea tremare tutta la Francia. Prima colle dolci,
e poi con grandi slargate di aiuti e vantaggi le parlò il Richelieu: e
vedendo salda come torre madama a non voler mettere affatto in ceppi il
figlio duca e i suoi stati, passò alle minaccie, e trascorse anche in
parole di poco rispetto verso una sì gran principessa, ma senza potere
punto smuoverla. Glie ne fece anche parlare dal re, a cui ella altra
risposta non diede se non colle lagrime che le caddero dagli occhi. Ai
ministri ancora della duchessa non mancarono minaccie e strapazzi in
questa occasione. Tornossene poi ben mal contenta a Sciamberì la povera
principessa.

Essendo mancato di vita nel dì 27 ossia 28 di settembre il guerriero
_cardinale Lodovico della Valletta_, la corte di Francia spedì al
comando delle sue armi in Italia _Arrigo di Guisa conte di Arcourt_
della casa di Lorena, che si era segnalato nel riacquisto dell'isola
di Jeres. Finita la tregua, esso conte volendo aprirsi la strada per
mandare rinforzi a Casale, piazza troppo amoreggiata dagli Spagnuoli,
nel dì 25 di ottobre andò a mettere l'assedio a Chieri, e in capo a due
giorni l'ebbe in suo potere. Di là spedì gente a Casale. Ma in Chieri
e nei circonvicini luoghi cominciarono presto a venir meno i viveri,
nè maniera appariva di supplire al bisogno: però l'Arcourt prese la
risoluzione di cercar paese più largo e comodo pel verno, con passare
verso Carmagnola e Saluzzo. Non avea più di otto in novemila persone al
suo servigio. Trapelò questo disegno, e il Leganes fu di concerto col
principe Tommaso per frastornar questa ritirata, giacchè erano di molto
superiori le lor genti a quelle dei Franzesi. Si mosse all'improvviso
da Chieri l'Arcourt la notte precedente al dì 15 (altri ha 29) di
novembre, e, giunto che fu al ponte della Rotta, arrivò alla di lui
retroguardia il principe Tommaso, che cominciò a menar le mani. Fu
combattuto più volte con gran valore da ambe le parti; ma restò burlato
il principe dal Leganes, il quale non avea gran genio alle battaglie
campali, credendole troppo pericolose; e però accorse bensì, ma non
entrò daddovero nella mischia; del che fece poi grandi querele esso
principe. Il perchè passò oltre il duca di Arcourt sino a Crescentino,
e per questa gloriosa ritirata gli fu fatto gran plauso non meno in
Italia che in Francia. Scrissero alcuni che il principe Tommaso vi
perdesse più di due mila uomini tra morti, feriti e prigioni, fra i
quali molti uffiziali del reggimento del _principe Borso d'Este_,
composto di tre mila Alemanni; ma altri fanno ascendere la sua
perdita a sole cinquecento persone. Dalla parte dei Franzesi solamente
mancarono trecento combattenti, e fra essi il marchese Giulio Rangone,
cavaliere insigne di Modena, mastro di campo di cavalleria nelle truppe
di Savoia. Tutti dipoi si ridussero ai quartieri, e passò il verno
con molti negoziati di madama Reale, ora con l'uno ora coll'altro dei
principi, ma senza che mai si potesse aggruppare concordia alcuna fra
loro.




    Anno di CRISTO MDCXL. Indizione VIII.

    URBANO VIII papa 18.
    FERDINANDO III imperadore 4.


Da che Dio ebbe chiamato il _cardinal della Valletta_ a rendere conto
dell'improprio suo mestiere, e fu spedito in suo luogo il _conte
d'Arcourt_, parve che questo valoroso principe conducesse seco in
Italia la fortuna dell'armi francesi. Se ne stava egli colle sue truppe
godendo i quartieri in Saluzzo, Alba, Fossano, Savigliano Cherasco,
Bene, ed altri luoghi posseduti da madama Reale, con far gridare e
bestemmiare quei popoli, perchè aggravati da molte contribuzioni,
ed affezionati al partito dei principi. Andava in questo mentre
il principe Tommaso facendo dei preparamenti per formare l'assedio
della cittadella di Torino, senza che gli passasse per mente, che il
_marchese di Leganes_ fosse per mancargli in così importante disegno
e bisogno. Ma si trovò egli ben deluso. Altro non aveva in testa il
marchese che l'acquisto di Casale di Monferrato. Questo era il vello
d'oro a cui egli aspirava. Conquistato Casale, la gloria avrebbe dato
nelle trombe per esaltare dappertutto il suo nome; e certamente una
tal gioia meritava bene che gli Spagnuoli se la tenessero cara, e
pensassero a non dimetterne mai più il possesso. Per lo contrario non
trovava il Leganes i suoi conti nell'impiegar gente, oro e fatiche,
per fare un buon nido ai principi di Savoia colla espugnazion della
cittadella di Torino. Tanta era la sicurezza sua per l'occupazion di
esso Casale, che coi suoi più confidenti gloriosamente la contava
per cosa già fatta. A questo fine aveva egli ammassata gran copia
di pecunia, ed accresciuto l'esercito suo con rinforzi venuti di
Spagna, Germania e Napoli; laonde, nel sabato santo, giorno da lui
superstiziosamente scelto, secondo gl'insegnamenti della più fina
strologia, cioè nel dì 7 d'aprile, si mosse alla volta di Casale con
quattordici mila fanti e cinque mila cavalli. Nel lunedì di Pasqua
formò l'assedio della città, presa la quale giudicava assai facile
l'acquisto anche del castello e della cittadella, ed occupò le colline
e castella all'intorno. La guernigion franzese di Casale sotto il
comando del signor della Torre, fu supposto non essere più di mille e
ducento fanti, nè il conte di Arcourt aveva forze tali da potere rapir
dalle unghie spagnuole questa preda. Il papa e i Veneziani, commossi da
tal novità, inviarono aspre doglianze, ed anche minaccie al Leganes; ma
egli gonfio per figurarsi d'aver già in pugno la vittoria, si sbrigò
da quegli inviati, protestando di far quell'assedio, non già in danno
del duca di Mantova, ma solamente per forzare i Franzesi alla pace:
che di questa polve da gittar negli occhi alla gente niuno mai dei
principi conquistatori è mancante. Per altro comune opinione fu che
la principessa, ossia duchessa di Mantova _Maria_, camminasse in ciò
d'accordo con gli Spagnuoli. Anzi scrivono che, presa poi la segreteria
del Leganes, ivi si trovarono i chiari attestati della vera loro unione
in questo proposito.

Non più che sette mila fanti e quattro mila cavalli tra Franzesi
e Piemontesi potea contare in questi tempi il _conte di Arcourt_
maresciallo di Francia. Contuttociò, perchè animato dal proprio valore,
e spronato dagli ordini del gabinetto di Francia, e dall'importanza
dei presenti affari, nel dì 21 d'aprile si mosse da Poerino per
accostarsi a Casale, e tentarne il soccorso. Trovò gli Spagnuoli che
lo aspettavano entro i forti trincieramenti della lor circonvallazione.
Non punto sgomentato per questo, coraggiosamente nel dì 29 del suddetto
mese andò ad assalir le loro trincee. Trovò gente che sapea ben
difendere i posti, e dopo replicati sforzi, che costarono la vita a più
di ottocento de' suoi, gli convenne retrocedere. Ma da lì a non molto,
passato dove erano più deboli le trincee, arditamente saltò dentro a
cavallo: esempio riuscito di tale stimolo alle sue truppe, che ognuno
sprezzando la morte, si affrettò a passar oltre e a sbaragliar quanti
nemici andava incontrando. Allora fu che il marchese di Leganes si
avvide della vanità dei suoi sognati trionfi, e ad altro non attese
che a ritirarsi il meglio che potè, ma sempre inseguito dai vittoriosi
Franzesi. Tuttavia il maggior suo danno di gente consistè nella perdita
di coloro che, per sottrarsi alle spade franzesi, trovarono la morte
affogandosi nel Po, giacchè per cumulo delle disgrazie si ruppe, a
cagion della troppa calca, il ponte da lui fabbricato su quel fiume. Fu
creduto, che dalla parte d'esso marchese perissero tre mila persone,
oltre ai rimasti prigioni. Vennero ancora alle mani dei Franzesi il
segretario del Leganes colla cancelleria, le di lui argenterie con
sessanta mila scudi della cassa regia, e i cannoni e il bagaglio,
che si trovarono nell'accampamento di San Giorgio dalle banda di
Pontestura. Circa un migliaio di Franzesi e Savoiardi lasciarono la
vita in questo conflitto. Poco si fermò il prode Arcourt pieno di
gloria per questa vittoria in Casale, dove si fecero molte allegrezze,
per non consumar le poche vettovaglie che vi restavano, e passò a
Chieri, e di là, nel dì 10 di maggio andò ad accompagnarsi al Valentino
in vicinanza di Torino. Poscia dopo essersi impadronito d'alcuni posti,
e specialmente di quello dei cappuccini, nel dì 16 distribuì il suo
campo intorno a quella città. Memorabile riuscì quell'assedio, sì
perchè il _principe Tommaso_ dalla città andò facendo varie sortite,
ora favorevoli ed ora sinistre, siccome ancora il presidio franzese
della cittadella contro la città, e sì ancora perchè il Leganes venne
anch'egli a mettere il campo in quelle vicinanze; perlochè seguirono
altre non poche azioni militari che io mi dispenso dal riferire.
Faceano gli uni e gli altri delle continue scorrerie per difficultare
il trasporto dei viveri; ma in fine sì forte circonvallazione fece
l'Arcourt, che rendè inutile ogni tentativo dei nemici per introdurre
soccorsi nella città di Torino.

Lentamente procedeva in tutti i suoi andamenti il Leganes, saldo nella
massima di nulla azzardare, e ritirossi a Chieri. Pure spronato dal
bisogno della città, e dalla nuova di un vicino rinforzo, che veniva
di Francia all'Arcourt, nel dì 11 di luglio tentò d'introdurre gente,
munizioni e vettovaglie in Torino. Andò poco felicemente l'impresa,
quantunque penetrassero in questa città mille fanti. All'incontro nel
dì seguente 12 di luglio senza impedimento da Pinerolo pervenne al
campo franzese un soccorso di sei mila fanti e di mille cavalli con
gran copia di vettovaglie. Scarseggiava forte il principe Tommaso
di polve da fuoco; e perchè niuna comunicazione restava fra lui e
il Leganes, trovata fu l'invenzione di gettare dal campo, cioè da un
posto più vicino alla città, entro la medesima delle bombe, ciascuna
delle quali conteneva dieci libbre di polve. Altri scrivono che dalla
città si cominciò a spingere al campo del Leganes palle di ferro, che
contenevano nel concavo loro seno le occorrenti lettere; il perchè
quello era chiamato il cannone corriere; e che da ciò imparò il campo a
far volare nella città altre palle maggiori cariche di polve e di sale.
L'inventore di queste palle, alle quali precedeva un segno col fumo,
dicono essere stato Francesco Zignoni Bergamasco. Fu eziandio notato
come cosa rara, che in una delle sortite degli assediati restò anche
uccisa, per non volersi rendere, una donna tedesca, la quale cresciuta
ed allevata fra le soldatesche in abito virile, avea fin qui fatte
molte prodezze, ed era pervenuta, pel suo valore, al grado di capitano
di cavalleria, chiamata volgarmente per burla il capitan _Barbone_,
altri dicono il capitan _Cappone_, perchè, a guisa dei castrati,
non avea barba. Menava seco questo femmineo capitano una donna,
fingendola sua moglie, dameggiava per la città, e nei cimenti era dei
più arrischiati. A questa scena fece ella fine col morire da brava,
e fu poi collo spoglio riconosciuta per quella che era. Intanto non
meno al campo spagnuolo che al franzese andavano sopraggiugnendo nuovi
rinforzi di gente, e cresceva da ambe le parti l'impegno e il pericolo.
Ma perchè al principe Tommaso cominciavano a venir meno le provvisioni
da bocca e da guerra, concertò egli col marchese di Leganes di far
l'ultimo tentativo. Il dì 13 di settembre fu scelto per l'impresa. Con
tutto il suo presidio uscì il principe della città, dopo aver lasciato
quanti Spagnuoli potè avere con licenza del nunzio pontificio a far le
sentinelle per le mura, e gli riuscì di prendere alcuni fortini dei
Franzesi, e di superar altri posti; ma non essendo accorsi a tempo
nè con egual ardore gli Spagnuoli del Leganes, gli convenne in fine
ritirarsi colla perdita di molti dei suoi. Allora fu che, trovandosi
in questo poco felice stato di cose, cominciò a dare ascolto alle
proposizioni d'accordo, che sempre aveano tenuto vive i ministri del
papa. Restò dunque conchiuso, nel dì 17 di settembre, che il _principe
Tommaso_ rimetterebbe la città di Torino al _re di Francia_ sotto
la reggenza di _madama Reale_, e ch'egli con tutti i suoi potrebbe
ritirarsi dove volesse.

Rientrarono dunque i Franzesi in Torino, e colà pure la vedova
duchessa comparve nel dì 18 di novembre, ricevuta dal popolo con
gran solennità. Ma le sue allegrezze restarono ben turbate sul fine
dell'anno, perchè d'ordine del re Cristianissimo fu preso e poi mandato
prigione in Francia nel bosco di Vincennes il conte Filippo di San
Martino di Agliè, il più intimo e confidente ministro e consigliere
della medesima madama Reale, non d'altro reo, che d'essere stato
creduto dal cardinale di Richelieu il principale autore della costanza
di quella principessa, allorchè ella fu a Grenoble, in negare al re
la fortezza di Monmegliano. Furono anche arrestati o mandati fuor di
Torino alcuni suoi parenti. Un gran dire, un esclamare di ognuno fu
per questa iniquissima violenza del Richelieu, e per un sì rilevante
strapazzo fatto alla autorità della duchessa, e duchessa sorella
dello stesso re, gridando ognuno che pazzia era ormai il fidarsi più
della Fraucia. Ma la Francia altro non era allora che il cardinale
di Richelieu, il quale comandava a tutti, e fino allo stesso re, nè
conosceva misura ai suoi odii e alle sue vendette. Solamente allora che
mancò di vita esso porporato, il povero innocente cavaliere fu rimesso
in libertà. Non lasciava intanto il Richelieu di far maneggi, per
tirare nel suo partito i principi di Savoia, e fatto venire in Piemonte
il già divenuto prelato monsignor _Giulio Mazzarino_ con titolo di
plenipotenziario, intavolò un segreto accordo col _principe Tommaso_,
che non ebbe poi effetto. Si trovò questi dipoi ben imbrogliato,
perchè volea, prima di dichiararsi, riavere la moglie e i figli, già
condotti in Ispagna, e, fattane istanza a quella corte, ne riportò una
bella negativa. Trovavasi allora la corte del re Cattolico agitata da
gravi burrasche per la superbia e balordaggine dell'Olivares primo
ministro, e per l'insolenza dei governatori e soldati castigliani.
S'era rivoltata la Catalogna; rivoltossi anche il Portogallo, e fu ivi
acclamato re _Giovanni duca di Braganza_, senza che mai più riuscisse
agli Spagnuoli di ricuperar quel regno: tutti colpi che servirono non
poco ad abbattere la monarchia spagnuola. Nè alcuno di quegli imbrogli
vi fu, in cui non mettesse le zampe il Richelieu, avendo egli fissato
l'appoggio della sua gloria in procurare, per quanto potea, la rovina
delle due case d'Austria, per esaltar sopra di quelle la corona di
Francia. Non erano da meno le idee dell'Olivares, cioè dell'arbitro
della Spagna, per l'ingrandimento di quella monarchia; ma non aveva
egli la testa nè la condotta e nè pur la fortuna del Richelieu, e però,
in vece di accrescere, diminuì notabilmente la riputazion di quella
corona.




    Anno di CRISTO MDCXLI. Indizione IX.

    URBANO VIII papa 19.
    FERDINANDO III imperadore 5.


Per tutto il verno furono tenuti in piedi negoziati e progetti per
tirare al partito della Francia e alla concordia colla duchessa
reggente i principi di Savoia. Più renitente del _principe Tommaso_
si trovò il _cardinal Maurizio_, che s'era afforzato in Nizza e
Villafranca. Andava innanzi e indietro l'industrioso _Mazzarino_,
ma in fine restò questa volta delusa la sua grande arte in maneggiar
negozii. Il principe Tommaso addusse per iscusa di non poter continuare
nel già segreto accordo, per essergli vietato di ritirar di Spagna la
moglie coi figli; e intanto insieme col cardinal suo fratello stabilì
un nuovo onorevol trattato colla corte di Spagna. Uscirono manifesti
di madama Reale e de' principi cognati, tendenti ognuno alla propria
giustificazione. Si venne dunque a nuova rottura, e i Franzesi nel dì
6 di marzo s'impadronirono di Moncalvo, e poscia passarono nel dì 12
d'aprile ad assediare Ivrea. Colà ancora giunse, tornato di Francia, il
_conte di Arcourt_ con alcune nuove brigate di combattenti; ed, appena
fatta la breccia, nel dì 23 d'esso aprile volle venire all'assalto,
non con altra orazione animando i soldati, che con dir loro: _Miei
figli, salvate le mura al re: tutto il resto è per voi_. Ma fallirono
i conti, e fu forzato a ritirarsi colla perdita di trecento uomini: sì
bravamente si difesero gli assediati. Era intanto uscito in campagna il
principe Tommaso coll'armata spagnuola, e per fare una diversione andò
sotto Chivasso, sperando di mettervi dentro il piede con una scalata.
Gli costò il tentativo circa quattrocento soldati. Ciò non ostante ne
formò l'assedio, e fu questo cagione che l'Arcourt si levasse di sotto
Ivrea. Andarono dipoi le due nemiche armate badaluccando un pezzo; se
non che i marchesi Villa e di Pianezza furono spediti all'assedio di
Ceva, sostenuta con vigore da quel presidio, ma in fine obbligata alla
resa: anche il Mondovì venne alla loro ubbidienza. Passarono poscia i
Marchesi col campo sotto Cuneo, città, che per la sua situazione avea
fatto abortire tanti assedii in addietro, e molti altri ancora rendè
vani nei tempi susseguenti. Pure per mancanza di munizioni da guerra,
dopo cinquantatrè giorni di ostinata difesa, nel dì 16 di settembre se
ne impossessarono con insigne gloria dell'Arcourt e del marchese Villa.
Ridussero poscia alla loro ubbidienza anche Demont e Revel; quando
all'incontro il principe Tommaso altra utile impresa far non potè che
quella di ricuperar Moncalvo. Passò il resto dell'anno in negoziati,
per trovar maniera di stabilir qualche concordia fra madama Reale e i
principi suoi cognati, i quali per la perdita di Cuneo e di tanti altri
luoghi, ormai conoscevano quanto poco lor giovasse l'aderenza agli
spagnuoli. Al _marchese di Leganes_, che per le istanze del principe
Tommaso fu richiamato in Ispagna, fu sostituito nel governo di Milano
il _conte di Siruela_.

Appartiene all'anno presente la scena del picciolo principato di
Monaco, da gran tempo posseduto dalla casa Grimalda nella riviera
di Genova. Fin dall'anno 1605 riuscì agli Spagnuoli di poter ivi
mettere presidio mercè di alcuni vantaggi proposti a quella casa. Col
tempo si trovò troppo malcontento di questi ospiti _Onorato Grimaldi_
principe di quel luogo, perchè, non correndo le paghe, era costretto
egli del suo a mantenere chi gli facea da padrone addosso. Intavolò
dunque un segreto trattato per iscuotere quel giogo, e sottomettersi
al creduto più dolce e vantaggioso dei Franzesi. Venne il tempo che
s'era indebolita di molto la guarnigione spagnola; allora fu, che
il principe, dopo aver data una lauta cena e buon vino a que' pochi
uffiziali, li mandò a dormire; ed egli, chiamati a sè alcuni suoi
sudditi, fatti prima carcerare sotto colore di varii delitti, propose
loro la risoluzion fatta di liberarsi dagli Spagnuoli. Prese dunque
l'armi da essi, e da tutti i suoi cortigiani, nella notte precedente
al dì 18 di novembre, fecero prigione chiunque dei fanti non osò
far resistenza; e, spedito immantenente l'avviso al governatore
della Provenza, ricevè da lì a poco per mare soccorso di gente e
di munizioni. Così entrò in Monaco presidio franzese, che tuttavia
vi persiste, avendo quel principe ricevuto dal re Cristianissimo in
ricompensa degli Stati, a lui tolti nel regno di Napoli, il ducato di
Valenza nel Delfinato, con pensioni ed altri feudi in altre provincie
di Francia. Ma mentre inclinavano gli affari turbatissimi del Piemonte
verso la quiete, ecco, per la corrotta costituzione del mondo, in
cui sì facilmente imperversa l'ambizione e l'interesse con altre
maligne passioni de' regnanti, aprirsi il varco ad un'altra guerra.
Colla lunga età ed imperio di _papa Urbano VIII_, aveano avuto agio
i Barberini suoi nipoti di accumular immense ricchezze e beni; e
siccome all'opulenza suol tenere dietro il fasto e la superbia, ed
anche l'ansietà di sempre più salire in alto, non mancavano certamente
questi mantici nel cuore de' suoi fortunati nipoti, cioè de' _cardinali
Francesco_ ed _Antonio_, e di _don Taddeo_ principe di Palestrina,
poichè il terzo _cardinale Barberino_, cioè _Antonio_ seniore, conservò
sempre i buoni alimenti della religione cappuccina, del qual ordine
egli fu. Quanto più venivano calando le forze del corpo, e la vivacità
dello spirito nel vecchio papa, tanto più andava crescendo l'autorità
del cardinale Francesco da lui prediletto, che sotto nome del pontefice
operava quanto a lui piaceva.

Ora avenne, che _Ranuccio_, e poscia Odoardo suo figlio, duchi di
Parma, per li loro precedenti impegni aveano contratto di molti debiti
in Roma, e formato quivi un monte, con assegnare ai creditori il
pagamento dei frutti sul ducato di Castro e Ronciglione, posto fra
la Toscana e il Patrimonio di San Pietro, che era riconosciuto in
feudo dalla Chiesa romana. Amoreggiavano i Barberini quello stato,
e proposero di comperarlo, o di prendere per moglie una figlia del
duca Odoardo, che lo portasse in dote. Ma, essendo venuto il medesimo
duca a Roma nell'anno 1639, per cagion di esso monte, e per trattar
della promozione alla porpora di _Francesco Maria_ suo fratello, e
per altri affari, fu dissuaso a lui quel parentado; il che produsse
non poche amarezze fra lui e i Barberini, i quali gli attraversarono
ogni negozio, contrastarono anche gli onori dovuti alla sua dignità.
Crebbero poscia i disgusti, perchè fu vietata al duca la tratta dei
grani di Castro, ch'era la maggior sua rendita; e, non potendosi perciò
pagare i frutti del monte, si fecero saltare su i creditori contra
di lui in Roma, ed uscirono citazioni ed altri atti giudiziali. Andò
in furore Odoardo Farnese, siccome principe di alte idee e risentito,
prendendo tutti questi atti come affronti a lui fatti dai nipoti del
papa, per voglia di spogliar lui, ed arricchire sè stessi di quegli
Stati. E perciocchè egli era solito a misurare, non dalle forze, ma
dall'animo suo le cose, spedì Delfino Angelieri con qualche presidio a
Castro, che cominciò a far quivi delle fortificazioni. Fu ciò valutato
in Roma come un principio di ribellione; e però poco stette ad uscire
un monitorio coll'intimazion di tutte le pene spirituali e temporali,
se in termine di trenta giorni non si demolivano le fortificazioni, e
non si sbandava il presidio. Poscia si stimò ben impiegato il danaro
della camera apostolica in fare con tutta fretta un armamento di sei
mila fanti e cinquecento cavalli a Viterbo, e un bel preparamento di
artiglierie ed attrezzi. Commossi da questo rumore e dalle doglianze
del duca di Parma il _senato veneto_, il _vicerè di Napoli_, i ministri
del _re Cristianissimo_, di _Ferdinando II gran duca_ di Toscana e di
_Francesco I duca_ di Modena, si diedero premurosamente a trattare di
aggiustamento, e a proporre varii partiti, ma con avvedersi in fine,
che quella corte ad altro non tendeva, che a tirare in lungo l'affare,
tanto che spirassero i trenta giorni, ed anche quindici altri che per
misericordia si ottennero.

Passati in effetto questi termini, il marchese Luigi Mattei, mastro di
campo generale del papa, si mosse da Viterbo colle milizie nel dì 27
di settembre, e con poca fatica s'impadronì della Rocca di Montalto,
e finalmente nel dì 13 di ottobre anche di Castro, con restar dubbiosa
la fede o il coraggio dell'Angelieri, che sì presto capitolò la resa.
Questi soli erano i due luoghi forti di quel ducato; però tutto il
resto venne in potere dei Papalini. Vie più allora si affaccendarono
i principi suddetti per trovar temperamento, con istudiarsi ciascun
d'essi di spegnere il nascente incendio. Ma i Barberini esultanti
fra il plauso universal de' Romani per tale acquisto, ed animati
maggiormente dal gran vantaggio del possesso ottenuto, non proponevano
se non condizioni, da lor conosciute tali che non sarebbono accettate.
Intanto si applicavano ad aumentar le loro soldatesche, e i presidii
delle piazze, e spezialmente inviando gente ai confini del Bolognese
e Ferrarese per ogni precauzione contro la repubblica veneta e contro
il duca di Modena. E perciocchè dagli ecclesiastici, benchè destinati
da Dio al regno spirituale, si fa non minor festa e tripudio per
l'acquisto dei beni temporali, di quel che facciano i secolari, il
pontefice, tutto giubilante per quello di Castro e di Ronciglione,
volle con una promozion di cardinali coronar la sua gioia; e questa fu
fatta nel dì 16 di dicembre dell'anno presente. Intorno a che non si ha
a tacere che erano dianzi seguite delle commedie, perchè il pontefice
oppure il _cardinal Francesco_, uomo cupo e perplesso in tutti gli
affari, non aveano voluto ammettere per loro particolari riflessi a
questo onore il principe _Rinaldo d'Este_, fratello del duca di Modena,
promosso dall'imperadore, nè monsignor _Giulio Mazzarino_ Romano,
proposto dal re Cristianissimo, nè l'abate _Francesco Peretti_ Romano
anch'esso, alle preghiere della Maestà Cattolica. Superati in fine
tutti gli ostacoli, seguì la promozione di que' tre soggetti con dieci
altri, non senza querele de' privati franzesi, che videro anteposto a
tutti loro nella nomina del re il Mazzarino Romano. Ma il Richelieu,
che avea per tante pruove conosciuto il mirabil talento di quest'uomo,
e l'attaccamento alla sua persona, il portò di peso alla porpora, per
valersi di lui a sostenere l'esorbitante sua autorità, che gli avea
poco fa eccitati contro non solo gravi pericoli, ma guerre ancora. E
però essendo mancato di vita fra Giuseppe cappuccino, stato in addietro
il suo braccio diritto, confidando nel Mazzarino, ebbe a dire a chi si
condoleva con lui di questa perdita: _La breccia è riparata_.




    Anno di CRISTO MDCXLII. Indizione X.

    URBANO VIII papa 20.
    FERDINANDO III imperad. 6.


Cotante pratiche di accordo, durante il verno e la primavera di
questo anno, furono tenute in Piemonte fra i ministri della _duchessa
Cristina_ e del _re Cristianissimo_ dall'un canto, e del _cardinal
Maurizio_ e del _principe Tommaso_ dall'altro, che ne seguì a dì 14 di
giugno strumento di concordia. Restò la duchessa tutrice del picciolo
duca suo figlio _Carlo Emmanuele_, e reggente degli Stati; il cardinale
luogotenente della contea di Nizza, e il principe Tommaso d'Ivrea e
del Biellese, con avere i due principi una speziosità d'assistenza ai
più importanti affari, finchè il duca uscisse di minorità. Promise
il re di Francia la sua protezione, e varie pensioni ai principi; e
per valevole cimento della loro buona armonia con madama Reale, fu
stabilito, con dispensa pontificia, il matrimonio di esso cardinal
Maurizio colla principessa _Luigia Maria_ sua nipote e sorella del
picciolo duca. Depose il cardinale la sacra porpora, e si effettuò
il di lui sposalizio colle dovute solennità nel dì 21 di settembre:
con che ebbe fine la guerra civile del Piemonte. Grandi lamenti e
schiamazzi fecero per questo gli Spagnuoli; ed avvenne che il _conte
di Siruela_ governator di Milano, ossia che non peranche sapesse i
suddetti negoziati, o sapendoli prendesse consiglio solamente dalla
collera, precipitosamente richiamò da Ivrea le sue truppe. Non fu
pigro il principe Tommaso a metterle in viaggio, e perchè il Siruela,
ravveduto della sua balorderia, volle rimandarle colà, ebbe per
risposta dal principe di non averne più bisogno. Così il cardinal
Maurizio, dopo aver disposte alle armi alcune migliaia di Nizzardi,
chiamò nel castello Francesco Tuttavilla, mastro del campo spagnuolo,
e gli ordinò, se voleva egli uscire di là, di far uscire dalla città
di Nizza la sua guernigione, e convenne ubbidire. Sicchè laddove in
addietro gli Spagnuoli faceano guerra al Piemonte, si cangiò scena,
e i Piemontesi uniti ai Franzesi cominciarono le ostilità contra di
essi per ricuperar le piazze, che in lor mano restavano. Trovavasi
in questi tempi lo Stato di Milano non poco infievolito di forze; nè
potea sperar bastevoli soccorsi di Spagna, trovandosi quella monarchia
in troppo duri impegni, parte per la guerra di Fiandra, e parte per la
sollevazion dei Catalani sostenuti da' Franzesi, e molto più per la
ribellion de' Portoghesi, contra dei quali infelicemente procedevano
l'armi de' Castigliani. Però non fu da maravigliarsi, se una brutta
piega cominciarono a prendere gli affari di esso Stato di Milano a
cagione della metamorfosi suddetta.

Uscirono dunque in campagna i Franzesi sotto il comando del _principe
Tommaso_, con cui poscia venne a congiugnersi il _duca di Lungavilla_,
mandato dal re Luigi XIII al governo delle sue armi in Italia.
Secondo era il _marchese Guido Villa_, fedelissimo generale di madama
Reale colla cavalleria piemontese. La prima loro impresa fu sotto
Crescentino, che, dopo 15 giorni di assedio, verso la metà di agosto
capitolò la resa. Nel dì 22 di esso mese Nizza dalla Paglia venne
alla loro ubbidienza: e con poca resistenza fu anche ricuperata la
città di Acqui. Ognun si credeva, che queste armi continuerebbero il
corso per liberar dagli Spagnuoli le restanti piazze del Piemonte,
quando all'improvviso nel dì 4 d'ottobre andarono addosso a Tortona.
Consisteva questo esercito in dieci mila fanti e quasi cinque mila
cavalli. La città, siccome priva di fortificazioni, incontanente aprì
le porte, e, ridottasi la guernigione spagnuola nel castello posto
sulla collina si vide poco appresso cinta d'assedio. Fino a quest'ora
il conte di Siruela era sembrato placido spettatore dei progressi delle
nimiche milizie; pur venne il dì 8 del mese suddetto, in cui diede
la mossa anch'egli a quante milizie potè raunare per dar soccorso a
Tortona. Ma restò poi perplesso, perchè obbligato ad inviare un corpo
di milizie ad osservare gli andamenti del marchese di Pianezza, il
quale con un altro corpo di Piemontesi e Franzesi inaspettatamente
giunto sotto Verrua, avea data la scalata a quella terra, e se ne era
impadronito, e nel dì 20 del medesimo mese ebbe anche la rocca, posto
di somma importanza. Ciò non ostante si accostò il Siruela a Tortona,
sulla speranza forse che al suo comparire si avessero a ritirar per
la paura i Franzesi. Ma nè quelli si mossero, nè egli osò di tentare
il pericoloso giuoco di una battaglia; sicchè nel dì 25 di novembre il
presidio spagnuolo di quel castello con patti di buona guerra lo lasciò
in potere degli assedianti. Il principe Tommaso seppe far tanto dipoi
alla corte di Parigi, che il re gli diede in dono essa città di Tortona
con tutte le sue dipendenze, erigendola in principato.

Nè si dee tacere che in Parigi appunto nel dì 4 di dicembre diede
fine alla sua vita e alle sue sterminate idee _Armando cardinale di
Richelieu_, personaggio, che, mirato dall'un lato, meritò d'essere
collocato fra gli eroi di questo secolo pel suo maraviglioso ingegno,
per li tanti benefizii da lui recati in Francia alla religion
cattolica, nell'avere mirabilmente depressi gli Ugonotti, restituita la
disciplina monastica, ornato il clero di uomini insigni per la pietà
e pel sapere, e per aver portata la corona di Francia a un grande
auge di gloria e di potenza. Ma, considerato dall'altro lato, furono
bene contrappesate, anzi superate dai vizii e difetti le sue virtù.
Era il suo capo l'officina delle cabale, e il lambicco di quella
mondana politica che solo pensa al guadagno: il suo cuore un emporio
d'ambizione, d'odii e di vendette, non avendo egli saputo mai perdonare
e nè pur lo seppe vicino alla morte, perchè, consigliato a farlo,
rispose di non conoscere altri nemici che quei del re e del regno.
La persecuzion da lui fatta al fratello del re e a tanti grandi del
regno, e spezialmente la scandalosa contro _Maria de Medici_ regina
madre dello stesso _re Lodovico XIII_, non si contò al certo fra le
sue virtù. Non potè quella saggia ed infelice principessa prolungare
tanto la vita da vedere il fine del suo persecutore, perchè nel dì 4
di luglio dell'anno presente era mancata di vita in Colonia, cioè in
esilio, con terminare la lunga serie de' suoi disastri. In somma fu
considerato da molti il Richelieu come un tiranno della Francia, e
tiranno fu dello stesso re, il quale pien di clemenza e buona volontà,
per la forza e signoria che avea preso sopra di lui questo sanguinario
ministro, comparve crudele, e sembrò in più occasioni schiavo del servo
suo. Quella stessa religione cattolica, ch'egli promosse in Francia,
molto si ebbe bene a dolere di lui, per aver egli tanto cooperato
alla esaltazione del luteranismo e calvinismo in Germania ed Olanda.
Morì questo cardinale, odiato quasi da ognuno, e internamente ancora
ne provò contentezza il medesimo re Lodovico, al trovarsi libero da
sì duro tutore. Era già introdotto negli affari di quella corte e nel
favore anche di quel monarca, il _cardinal Mazzarino_, uomo che nella
perspicacia della mente e nell'accortezza, quasi potea competere col
Richelieu, ma di massime più moderate ed amorevoli, e però fu fatto
presidente del consiglio, con autorità nondimeno limitata, essendosi
dichiarato il re di voler da lì innanzi ricordarsi un po' più di essere
quel che era. Furono anche richiamati dall'esilio e dalle carceri non
pochi, già vittime dell'odio del defunto implacabile porporato.

Si andarono in questi tempi sempre più esacerbando gli animi de'
Barberini e di _Odoardo duca_ di Parma, ed uscì in Roma sentenza
di scomunica e di devoluzione di tutti i suoi Stati alla camera
apostolica; oltre a ciò si aumentò in Roma e in Viterbo l'armamento,
per gastigare questo chiamato ribello. Dal suo canto anche il duca
coll'impegnar le gioie, e prendere danari a frutto, ed ottenerne
qualche somma dalla repubblica veneta, si diede a far gente, e
pubblicò un manifesto delle sue ragioni, che dispiacque forte a Roma.
Non lasciavano essa repubblica, il gran duca, e il duca di Modena di
continuare i trattati di aggiustamento; ma durezze s'incontravano
da ambe le parti. Si andò in questa maniera baloccando un pezzo,
finchè, raunato sul Bolognese un copioso esercito pontifizio con
tutti gli attrezzi militari, si vide comparire a Modena Giovanni
Agostino Marigliani a chiedere il passo per quelle genti alla volta
di Parma. Si andò schermendo il _duca Francesco I_, e intanto avvisò
i Veneziani e il _gran duca Ferdinando_ dei grandiosi disegni dei
Barberini, affatto rivolti a turbar la quiete comune. Venuto poscia il
conte Ambrosio Carpegna a far più forti istanze, ed anche minacce pel
suddetto passaggio, il duca di Modena, che si trovava come disarmato,
fu costretto ad accordarlo se nello spazio di un mese non seguiva
concordia fra la camera apostolica e il duca di Parma. Allora fu
che i Veneziani, per altri motivi ancora disgustati del governo dei
Barberini, e il gran duca, e il duca di Modena, egualmente cognati
d'esso duca Odoardo, non volendo soffrire il di lui precipizio, nel
dì ultimo di agosto formarono fra loro una lega difensiva. Attese il
duca di Modena a rinforzarsi di gente, a fortificare e provveder di
munizioni le sue piazze, e ricevette anche dalla repubblica un aiuto
di tre mila fanti e di trecento cavalli, risoluto di contrastare il
passo ai Papalini. Altri soccorsi ancora doveano a lui venire dalla
Toscana. Furono cagione questi ripieghi, che i Barberini fermassero
l'impetuoso corso dei lor disegni. Trovavasi intanto in uno strano
labirinto il Farnese, perchè di gran gente avea raccolto; forze gli
mancavano per mantenerle; e vergogna gli parea il licenziarle, stando
tuttavia pendenti gli affari suoi. Perciò spinto dalla disperazione, e
non già guidato da sano consiglio, determinò di passare per lo Stato
ecclesiastico, con isperanza di ricuperar Castro, e mandò a chiedere
il passo al duca di Modena. Per quanto questi non si stancasse con
lettere, e con inviargli anche a questo fine il conte Fulvio Testi per
dissuaderlo, non potè vincere la ferocia dell'animo suo. Pertanto nel
dì 10 di settembre si mosse da Parma con soli tre mila cavalli, senza
artiglierie, senza altri militari attrezzi; ed essendo transitato per
lo Stato del duca di Modena, arditamente entrò nel Bolognese. Seco era
il _maresciallo di Etrè_, non già perchè la Francia avesse preso ad
aiutare il duca, ma perchè esso maresciallo non godeva la buona grazia
del re suo signore.

Se troppo capricciosa scena fu quella del duca, disapprovata anche
da altri principi, riuscì ben più ridicola l'altra dell'esercito
pontifizio, ascendente, per quanto fu detto, a diciotto in ventimila
guerrieri, la maggior parte nondimeno dei quali è da credere, che
fosse di villani atti a maneggiar la zappa e il badile, e non già
spade e moschetti, che al comparire del Farnese tutto si scompigliò e
dissipò, come fan le passere all'arrivo del nibbio. Chi qua, chi là,
senza che gli ufiziali potessero ritenerli, se pur gli ufiziali non
furono i primi a menar le gambe. _Don Taddeo Barberino_, prefetto di
Roma e generale della Chiesa, solamente allorchè arrivò a Ferrara si
tenne sicuro. Passò trionfalmente il duca Odoardo per le città della
Romagna, che niuna resistenza fecero, senza inferir danno, contento
delle necessarie provvisioni per gli uomini e per li cavalli. Non
gli mancò biasimo presso alcuni politici, perchè non si fermasse ed
afforzasse in quella ubertosa provincia, atta a mantener la sua gente,
e a fargli poscia conseguir dei vantaggi in una concordia. Ma egli
per Meldola e per la Toscana passò a Castiglione del Lago dove fece
alto, per dar agio a qualche trattato. Per sì baldanzoso e felice
passaggio del Farnese gran commozione, gran terrore si svegliò in
Roma, dove ognun si facea lecito di sparlare dei Barberini, temendo
di vedere fra poco un nuovo Borbone alle porte di quella gran città.
Il vecchio papa, a cui faceano sapere i nipoti quel solo che loro
piaceva, non potè ignorare in tale congiuntura i movimenti del duca,
e i lamenti e lo sbigottimento del popolo. Anzi spaventato anch'egli,
forse perchè sospettava intelligenze e congiure in Roma stessa, si
portò al Vaticano, per salvarsi, occorrendo, in castello Sant'Angelo,
con isfogar poi la collera contro i nipoti, che lo aveano condotto
in questo imbroglio. Si mise poi l'affare in negoziati fra essi
Barberini e i ministri della Francia e del gran duca, cioè in quella
via che appunto giovava ai primi, per guadagnar tempo e fortificarsi,
siccome in fatti avvenne. L'ozio intanto e la voce di un vicino
aggiustamento, ispirò la deserzione ai soldati del duca, e quanto più
gli altri cresceano di forze, e si sminuiva la paura, tanto più egli
si andava di giorno in giorno indebolendo. Ciò non ostante si formò
una capitolazione, e parve accordato il deposito di Castro; si venne
anche a qualche sospension d'armi; ma il duca in fine si trovò burlato
da chi ne sapea più di lui in questo mestiere. Laonde, avvicinandosi
il verno, prese la risoluzione di tornarsene indietro colle pive nel
sacco, lagnandosi forte del gran duca cognato, che, a riserva di un
tenue aiuto di danaro, con sole parole lo avea largamente assistito
fin qui; siccome si dolse il duca di Modena, perchè i Veneziani,
lasciandolo col peso addosso di tante truppe sue e straniere, non gli
permisero mai, durante lo scompiglio dei Barberini, di entrare nello
Stato ecclesiastico; intorno a che egli forte premeva, sì pel proprio
interesse, come per dar polso ai negoziati che si facevano pel duca
suo cognato. Tornossene dunque a Parma il Farnese, andarono per terra
tutti i trattati, e restarono più che mai imbrogliate le cose con gran
festa dei Barberini, che aveano saputo vincere senza far nulla. E così
terminò l'anno presente con questa, quasi dissi, comica guerra, e con
una lega piena di secreti riguardi e di un fiacco calore, che nulla
giovò al duca di Parma, e solamente servì a rendere più orgogliosi
i di lui nemici. Degno è ben _Galileo Galilei_ Fiorentino, che si
faccia qui menzione della sua morte, accaduta nel dì 8 di gennaio del
presente anno. Gran filosofo, insigne matematico, celebre astronomo,
sì benemerito di queste scienze si rendè, per confessione ancora degli
stranieri, che neppur presso i nostri verrà mai meno il glorioso suo
nome.




    Anno di CRISTO MDCXLIII. Indizione XI.

    URBANO VIII papa 21.
    FERDINANDO III imperadore 7.


Non potea darsi pace il _conte di Siruela_ governator di Milano per la
perdita della città di Tortona, a lui tolta dal _principe Tommaso_.
Sommamente bramoso di ricuperarla, fece massa di quanta gente potè,
e, senza aspettare la primavera, e quando men se l'aspettava esso
principe, nel dì 9 di febbraio comparve colà coll'esercito suo e
ne formò l'assedio, assicurandosi con una forte circonvallazione, e
con una fila di trincieramenti da chi tentasse di recarle soccorso.
Spedì ancora un altro corpo di truppe sotto il marchese di Caracena,
per custodire i passi dei fiumi. Conosciutasi dal marchese Tommaso
la difficoltà di soccorrerla, altro ripiego non ebbe che quello di
tentare una potente diversione. Dopo aver fatta paura a Novara, si
portò nel dì 12 d'aprile sotto Asti, dove era guarnigione spagnuola,
e gli riuscì d'impadronirsi in quattro giorni di quella città, e
poscia del castello, e finalmente nel dì 3 di maggio della cittadella.
Intanto non soccorsa da alcuno Tortona, nel dì 16 di maggio ritornò
all'ubbidienza del governator di Milano, e spirò in un momento il nuovo
principato d'esso principe Tommaso. A lui dalla corte di Francia venne
in questi tempi la patente di generale dell'armi di sua maestà, con
tale autorità, che nacquero dissapori fra lui e madama Reale, da che
ella scorgea più favoriti i principi suoi cognati che lei medesima;
e tanto più perchè fu posto presidio franzese in Asti. Ma in Francia
non lieve mutazion di cose avvenne, essendo ivi mancato di vita in età
di quarantadue anni il _re Lodovico XIII_, a cui fu dato il titolo di
Giusto, nel dì 14 di maggio, cioè nel dì stesso in cui fu ucciso il re
Arrigo IV suo padre: morte succeduta allorchè i suoi popoli, liberati
non meno che egli dal temuto cardinale di Richelieu, cominciavano a
risentire i benigni influssi di quell'amorevole e mansueto monarca,
che nondimeno per sua disgrazia comparve crudele per non aver saputo
difendersi dalla prepotenza di un favorito, il quale sotto nome di
lui avea riempiute le prigioni d'innocenti, e spolpati di sostanze
i popoli tutti. A lui succedette Lodovico XIV delfino di Francia in
età di cinque anni e di alquanti mesi sotto la tutela della _regina
Anna d'Austria_ sua madre, che fu dichiarata reggente. Mirabil fu la
destrezza con cui poco a poco subentrò nel governo degli affari il
_cardinale Giulio Mazzarino_, benchè straniero e creatura dell'odiato
Richelieu; e seppe ben prendere le redini di quella monarchia.
Continuarono poscia in Piemonte i felici successi dell'armi franzesi
e piemontesi, avendo il _marchese Villa_ sottomessa Villanuova d'Asti
a madama Reale nel dì 12 di luglio. Portossi dipoi il principe Tommaso
con tutto l'esercito all'assedio di Trino, terra ben fortificata e di
grande importanza. Al _conte di Siruela_ era succeduto il _marchese di
Vellada_ nel governo di Milano, e questi uscì in campagna per disturbar
quell'assedio; ma sì grande fu la diligenza del principe, sì vigorosi
gli assalti, che quella piazza, non potendo più reggere, si diede
vinta nel dì 24 di settembre. Nulla di più rilevante avvenne in quelle
parti, se non che la duchessa reggente fece venire dalla Savoia in
Piemonte il piccolo duca _Carlo Emmanuele_ con somma consolazione di
tutti i sudditi suoi, ma senza volerlo in Torino, finchè vi stavano di
guernigione i Franzesi.

Per gli artifizii co' quali erano stati sonoramente beffati dai
Barberini e dai lor ministri nel precedente trattato di concordia,
stavano cogli animi assai alterati i collegati, cioè la _veneta
repubblica_, il _gran duca_ e il _duca di Modena_. Ma più di essi
ardeva di sdegno il _duca di Parma Odoardo_, trovandosi più che mai
impaniato con soldatesche sopra le sue forze, e senza que' mezzi che
occorrono per cominciare e proseguire il troppo dispendioso impegno
della guerra. Pensò di spedire nel furore del verno tre mila fanti
per l'Apennino in Lunigiana ad imbarcarsi in varie tartane, sperando
che per mare giugnendo all'improvviso alla spiaggia di Castro vi
potessero sorprendere la Rocca di Montalto. Non mancano mai fedeli
avvisatori alla corte di Roma, e questa provvide al bisogno dei
luoghi esposti al pericolo. Oltre a ciò quelle tartane perseguitate
da una fiera burrasca, ebbero per gran favore il potersi salvare a
Genova e Porto Fino, dove la gente si sbandò e passò al soldo degli
Spagnuoli assedianti allora Tortona. Per sì precipitosi consigli
poco fu lodato il duca di Parma, e i Romani, secondo il solito delle
nostre povere teste, interpretarono la disgrazia del Farnese per una
dichiarazion del cielo in loro protezione e favore. Intanto s'ingrossò
forte l'esercito papalino sul bolognese e ferrarese. E mentre i
collegati con irresoluzioni continue van consultando le maniere di non
lasciar perire il Farnese, egli disperatamente, nel dì 21 di maggio,
s'inviò alla volta del ferrarese con sei reggimenti di fanteria,
altrettanti di cavalleria ed uno di dragoni, seco menando otto pezzi
d'artiglieria. I presidii pontifizii del Bondeno e della Stellata
gli cederono, senza farsi pregare, il posto, ed egli in quei siti si
fortificò, costringendo il paese a dargli di che vivere. Non tardarono
più i _Veneziani_ a muoversi, ed occuparono sul ferrarese Trecenta,
Figheruola ed Ariano. Si mosse ancora _Francesco duca_ di Modena colle
sue genti, consistenti in quattro mila fanti e mille e ducento cavalli
scelti, oltre al treno dell'artiglieria e delle munizioni, per entrar
anch'egli nel Ferrarese: nel qual tempo ancora fece esibire al papa, e
pubblicò colle stampe le ragioni sue sopra Ferrara e Comacchio, come
Stati indebitamente occupati dalla camera apostolica alla sua casa.
Doveano andar seco di concerto il duca di Parma e il generale de'
Veneziani; ma si trovò che il Farnese, benchè per aiuto suo si fosse
formata quella lega, non vi volle entrare, nè muovere dal sito dove
egli si era annidato, siccome neppure il Pesari Veneto compariva ad
unir le sue armi coll'Estense.

Diede campo questa irresoluzione e mala intelligenza dei collegati al
_cardinal Antonio Barberini_, legato e generale dell'armata papale,
di spignere il marchese Mattei con quadro mila fanti sul territorio
di Modena, che occupò San Cesario, Spilamberto, Vignola, Guiglia ed
altri luoghi, commettendo dappertutto crudeltà ed incendii, come s'egli
fosse stato uno spietato bassà. A questa parte dunque si voltò il fuoco
maggior della guerra. Nel dì 14 di giugno fu spedito dal duca di Modena
il cavalier della Valletta sul Bolognese, per tentare l'occupazione di
Crevalcuore, ma vi restò spelazzato dai Papalini. E perciocchè le poche
schiere venete, venute in rinforzo di esso duca, teneano ordini diversi
dall'idee del duca, prevalendosi il cardinale legato della poca buona
armonia dei suoi avversarii, nel dì 19 di luglio si portò all'assedio
di Nonantola. Avea il duca Francesco I, con licenza dell'imperadore,
richiamato dì Germania il generoso _conte Raimondo Montecuccoli_, suo
vassallo, che poi tanta fama si procacciò nel generalato delle armi
cesaree, e l'aveva costituito generale delle sue truppe. Al soccorso
di Nonantola marciò il prode cavaliere, e sì caldamente assalì l'oste
nemica, che la mise in rotta colla strage e prigionia di molti, e
col guadagno d'artiglierie. Lo stesso cardinale Antonio, che animava
colle benedizioni i suoi a far bene il loro dovere, corse pericolo
della vita, essendogli stato ucciso sotto il cavallo. Un altro buon
corridore il mise poscia in salvo. Entrò allora il duca di Modena
sul bolognese, impadronendosi di Piumazzo, Bazzano ed altri luoghi,
spargendo il terrore sino alle porte di Bologna. E già si disponeva
egli ad assalire quella vasta e sgomentata città, quando eccoti
avviso, che un grosso corpo di Papalini, passato il Po a Lagoscuro,
avea sorpreso il forte dei Veneziani, e quivi alzava in fretta delle
fortificazioni. Furono per questo richiamate dai Veneziani le milizie
loro, che erano sul modenese, e fu forzato il duca a ritirarsi. Guerra
intanto era anche ai confini del Sanese e del Perugino fra le genti
del papa e quelle del _gran duca Ferdinando II_, essendo riuscito ai
Fiorentini di occupar Città della Pieve, Monte Leone, Castiglione del
Lago, contuttochè il _duca Savelli_ con maestà di guerra li tenesse
ben ristretti, e rendesse loro la pariglia. Trovandosi impegnate
colà le milizie di Toscana, venne in mente al cardinale Antonio di
tentare un bel colpo. Fece egli improvvisamente sul principio di
ottobre marciare il signor di Valenzè dal Bolognese per la via della
Poretta alla volta di Pistoia, con disegno di sorprendere quella città
sprovveduta di presidio. Con quattro mila fanti e mille cavalli andò
egli, e giunse a dare la scalata a Pistoia. Ma non corrispose al suo
valore la fortuna, perchè i cittadini coraggiosamente difesero le mura,
benchè non potessero poi esentar la campagna da un grave saccheggio.
Per questo accidente dimandò il gran duca soccorso ai Veneziani e al
duca di Modena, i quali accorsero per tagliare la strada al ritorno del
Valenzè; ma egli, dove men sel credevano, passò e li lasciò delusi.

Dopo queste, ed altre molte azioni di non molto rilievo, che io
tralascio, fatte in queste parti, ed anche in Toscana, dove i
Fiorentini non meno nelle difese che nelle offese riportarono molto
onore; questi bravi combattenti andarono a cercar riposo, lasciando
che nei gabinetti seguitassero le teste politiche i lor duelli, per
mettere fine ad una guerra, che costava poco sangue, ma che serviva a
distruggere assaissimo chi l'avea sul dosso. Il bello fu, che _Odoardo
duca_ di Parma, per cui pure era fatta la festa, se ne stette sempre
agiatamente al Bondeno e alla Stellata senza nè pure stendere un dito
in aiuto dei suoi protettori: il che diede molto da pensare e da dire
agli speculativi, e molto più da sclamare a chi si trovava interessato
in sì fatti imbrogli. E giacchè si è fatta menzione all'anno precedente
di aver la morte liberata la corte di Francia da un troppo violento
favorito e primo ministro di quel re, non si dee ora tacere, che la
prudenza nel presente anno liberò anche la corte di Spagna da un altro
potentissimo favorito, cioè dal _conte di Olivares_, appellato il conte
duca; perchè finalmente tiratosi il sipario al mal governo di questo
ministro, per cui tante sciagure si erano affollate sopra la monarchia
spagnuola, il _re Filippo IV_, arrivò nel 15 di febbraio a cacciarlo di
corte con relegarlo a Locches, dove ben presto gli affanni e la rabbia
gli abbreviarono la vita.




    Anno di CRISTO MDCXLIV. Indizione XII.

    INNOCENZO X papa 1.
    FERDINANDO III imperadore 8.


Trattossi alla gagliarda nel verno dell'anno presente dal _cardinale
Alessandro Bichi_, come plenipotenziario del re Cristianissimo, di
comporre le differenze del duca di Parma e dei principi collegati
con Roma. Bramavano forte la pace i Veneziani; non men di loro v'era
portato il gran duca. Ancorchè i Barberini se ne andassero pettoruti
per avere vigorosamente sostenuto l'onore dello Stato ecclesiastico
contro gli sforzi altrui, pure conoscevano il bisogno di accomodarsi,
perchè miravano cadente il vecchio zio papa, e le sue infermità davano
a conoscere ch'egli teneva già un piede nel sepolcro. Gran tracollo
poteano essi aspettarsi, se durante la guerra fosse egli stato rapito
dalla morte. Si aggiugnevano i richiami de' saggi cardinali, e le
mormorazioni e querele di tutti i sudditi della Chiesa per sì ostinato
e poco importante impegno, che riusciva loro di sommo aggravio;
quando voce comune correa, che il maneggio di questa guerra fruttasse
dei tesori alla stessa casa Barberina. Nel mentre che si manipolava
l'accordo, non lasciarono i collegati di allestir nuove truppe e
far altri preparamenti per continuare, occorrendo, la guerra. Anzi
seguirono sul principio di marzo varie ostilità dei Veneziani contro
i forti fabbricati oltre il Po dai Papalini; e a Lagoscuro di qua
dal fiume occorse una fazion militare, in cui il cavaliere Valletta
mise in rotta un corpo di milizie pontifizie colla morte di duemila e
colla prigionia di centocinquanta persone. Accorso colà per sostenere
i fuggitivi il _cardinale Antonio_, e caduto in un'imboscata tesagli
dal medesimo Valletta, appena potè egli salvarsi colla velocità del
cavallo, lasciando ivi prigione il vicelegato di Ferrara Caraffa,
Antonio ossia Marco Doria governator di quel forte, ed altri uffiziali.
Per tali motivi dunque si affrettarono i ministri del pontefice e i
mediatori ad ultimare il trattato di pace. Fu questa sottoscritta in
Venezia dal _cardinale Giovanni Stefano Donghi plenipotenziario_ del
sommo pontefice, dal _cardinale Bichi_ a nome del re Cristianissimo,
da _Giovanni Nani_ per parte della repubblica di Venezia, dal cavalier
_Giambatista Gondi_ pel gran duca di Toscana e dal _marchese Ippolito
Estense Tassoni_ pel duca di Modena. Un'altra capitolazione a parte
nello stesso giorno nondimeno era stata fatta dai due cardinali
plenipotenziarii, riguardante l'accomodamento del duca di Parma con sua
Santità. La somma di questo accordo fu, che ognuno disarmerebbe ogni
luogo in questa guerra occupato, e che il papa, ad intercessione del
re Cristianissimo, assolveva il _duca Odoardo_, stante una umilissima
sua supplica, dalle censure, promettendo restituirgli, dopo sessanta
giorni, il ducato di Castro, rimettendo le cose nello stato in cui
erano prima della presente guerra, e restando il re Cristianissimo
garante delle promesse fatte dai principi contraenti.

E tal fine ebbe la guerra presente, guerra brevemente da me abbozzata,
perchè nulla conteneva di grande, nulla di glorioso nei consigli, nella
condotta e nelle azioni militari; e pur guerra con tal prolissità e
sì minutamente narrata dall'abbate Vittorio Siri, come se si fosse
trattato di quella d'Annibale coi Romani, o dell'altra di Cesare con
Pompeo. Se non fosse la gente avvezza a mirare come facilmente sotto
l'apparente unione di molti nelle leghe si appiatti la vera disunione,
per la diversità dei particolari privati interessi e desiderii, non
lascerebbe certo di maravigliarsi come nel maneggio di questa guerra
si osservasse tanta melensaggine negli uni, che poteano far tanto più,
e nol fecero; e l'ardore d'alcuni, ma sì mal secondato da' compagni;
conchiudendo gli scrittori, che se i collegati fossero ben camminati
d'accordo, ed avessero unite le forze, altra faccia avrebbero preso le
cose, e tante spese da lor fatte, e danni da lor patiti, non sarebbero
restati senza risarcimento. La verità nondimeno è, che con sì poche
prodezze ottennero l'intento loro di mettere in dovere l'orgoglio
dei Barberini, e di rimettere il duca di Parma in Castro; benchè tal
benefizio col tempo a lui nulla giovasse. E ciò per colpa sua, perchè
principe di poco consiglio, e che si moveva per lo più secondo il solo
empito delle sue passioni. Tanto oro ch'egli impiegò in questa guerra,
se fosse stato da lui applicato a soddisfare i suoi montisti, avrebbe
estinto il monte dei suoi debiti, e risparmiato a sè e agli altri il
dispendio della rottura suddetta. Ma egli volle guerra con restar
poi brollo in casa propria, e carico, come prima, dei debiti suoi.
Una più bella ne aggiunse dipoi. Tanto la repubblica veneta, che il
gran duca, e il duca di Modena, quantunque nulla avessero guadagnato
in questo sì dispendioso movimento d'armi, pure con lettere piene di
riconoscenza ringraziarono il re Cristianissimo e la regina reggente
dell'aver procacciata la loro pace. Il duca di Parma, che solo avea
raccolto il frutto dell'altrui spese e fatiche, niun ringraziamento
inviò alla corte di Francia, e da lì a poco negò il transito d'alcune
truppe franzesi per li suoi Stati. Cose tutte che probabilmente non
riportarono l'approvazion dei saggi. Quanto a Roma, non si può dire
in che discredito restassero i nipoti del papa, e quanta odiosità
del pubblico si concitassero contro per questa briga da lor voluta,
che costò tanti danni ai sudditi della Chiesa, accrebbe a dismisura
i dazi e le gabelle nello Stato ecclesiastico, parte dei quali dura
tuttavia, portò delle piaghe alla camera apostolica, che incancherite
son poi andate crescendo, e fece consumar tanta copia d'oro, tratta
da castello Sant'Angelo, per soddisfare ai capricci di chi si abusava
dell'autorità concessagli dal quasi decrepito zio. Ed è costante che
il povero papa, giacente in letto, restava in troppe maniere ingannato
dai nipoti, e desiderò sempre la pace, richiedendo solamente dal duca
Farnese le umiliazioni dovute alla sua sovranità: laddove i nipoti
altro non ambivano che guerra, e guastavano tutte le tele ordite per
la concordia. Se questo poi possa bastare a giustificar presso Dio un
pontefice, il quale in vece di valersi del consiglio di tanti saggi
porporati, dei quali sempre abbonda il sacro collegio, si abbandoni in
braccio ai nipoti, gravidi bene spesso di umane passioni, alla tenuità
della mia opinione non conviene il deciderlo.

Ma del pontefice _Urbano VIII_ andava sempre più declinando all'occaso
la sanità, e poco potè goder egli della contentezza d'aver restituita
ai suoi popoli la quiete. Fu scritto da altri che, in vece di
allegrezza, egli provò dei fieri tormenti per tanti dispendii della
camera apostolica, per tanti gemiti e maledizioni dei popoli, e
per l'esito della guerra, in cui restava intaccata non poco la sua
riputazione; e che questo crepacuore influisse a rendergli disgustoso
il sopravvivere. Comunque sia, nel dì 29 di luglio, dopo ventun anni
di pontificato, egli terminò i suoi giorni, restando perenne memoria
del suo vivacissimo spirito, del suo amore alla giustizia, della sua
letteratura, e dell'averla fatta fiorire in Roma a' suoi tempi, siccome
ancora delle tante fabbriche sue per ornamento e per difesa della
stessa Roma, e d'altri luoghi dello Stato pontifizio. Ma siccome del
troppo lungo suo pontificato era annoiata la gente, e le tante gabelle
imposte per la guerra voluta dai suoi nipoti, e il genio baldanzoso ed
imperante dei medesimi, congiunto coll'avere adunate tante ricchezze,
assorbendo essi tutto senza farne parte agli altri, aveano dato un
potente impulso all'invidia e alla malevolenza: così, appena spirato
il papa, fioccarono le pasquinate, e vi fu pericolo di sedizione nel
popolo, e fuorchè le poche creature dei Barberini, ognuno si facea
lecito di declamare contra di loro. Gran premura aveano i due cardinali
Barberini _Francesco_ ed _Antonio_, e grandi maneggi fecero, perchè
cadessero le chiavi di San Pietro in persona creatura dello zio e
ben affetta alla lor casa. Ma perchè il primo era capo della fazion
barberina, e l'altro dei Franzesi, siccome protettor di quella corona,
nè pur essi andavano d'accordo nelle lor pretensioni e mire, e vennero
anche un dì alle brusche fra loro. Tanti hanno scritto, e con tanta
diversità, anzi contrarietà di questo conclave, che non si sa cosa
credere; nè all'assunto mio è permesso d'indagare i cupi nascondigli
di quei maneggi, dove non dovrebbe avere, e pure ha tanta mano l'umana
politica, la qual nondimeno confusa sì sovente si truova dalla suprema
disposizione di Dio in bene della sua Chiesa, riuscendo papa chi non si
credea o non si volea.

A me dunque basterà di dire, che finalmente nel dì 15 di settembre
(dal Vianoli e dall'Oldoino, non so come, è detto nel dì 14 d'esso
mese) cadde l'elezione nella persona del _cardinale_ _Giambatista
Panfilio_ Romano, che con infinito applauso dei suoi concittadini
assunse il nome d'_Innocenzo X_. Era di età di settant'anni, uomo
dotto in leggi, di aspetto ruvido e brutto, ma maestoso. Mirabil cosa
fu, che concorressero in lui i cardinali Barberini, contuttochè il
cardinale Antonio per varii precedenti disgusti il credesse nemico,
almen poco amorevole di sua casa, e perciò ne avesse procurata
dalla corte di Francia l'esclusione. Ma dicono, che, interpostosi il
_cardinal Teodoli_ e il marchese suo fratello col signor di Sansciamon
ambasciatore di Francia, e adoperato l'ariete d'altre arti, il
tirassero in favor del Panfilio, onde per lui poscia si dichiarasse
anch'esso cardinale Antonio. Restò intanto fieramente esacerbata
la corte del re Cristianissimo per la condotta di esso cardinale e
dello stesso ambasciatore, non già, come si volle far credere, che si
avesse a male l'elezion del novello pontefice, ma perchè i medesimi
avessero prima diffamata la Francia, come contraria e nemica alla di
lui esaltazione, e poi l'avessero aiutato a salire sul trono. Gli
effetti di questo sdegno poco stettero a scoppiare, essendo venuti
ordini da Parigi che si levasse al _cardinale Antonio_ il brevetto
della protezion della Francia, e che l'ambasciatore se ne tornasse
immediatamente a Parigi. Così cominciò, ma qui non finì l'umiliazione
dei nipoti di _papa Urbano VIII_, quantunque sui principii del suo
governo _Innocenzo X_ si mostrasse (non è ben certo, se con vero o
pure con apparente affetto) lor protettore e fautore: così richiedendo
la gratitudine verso persone, senza il braccio delle quali non
sarebbe egli mai arrivato al trono. Si studiarono anche i Barberini
di rientrare in grazia degli Spagnuoli; ma non riuscì loro per l'odio
che si erano tirati addosso dei principi d'Italia, e massimamente
del _gran duca Ferdinando II_. Perlocchè spedirono in Francia il
_cardinale di Valenzè_ per addurre le lor discolpe, e promettere molte
cose in vantaggio del re Cristianissimo per gli affari d'Italia. Andò
segretamente questo porporato fino a Parigi, ma, senza volerlo la
corte ascoltare, fu obbligato ad uscirne. Tanto poi egli s'industriò,
che ottenne d'abboccarsi col _cardinal Mazzarino_ fuor di Parigi, e
dopo quello abboccamento se ne tornò tutto contento a Roma nell'anno
seguente.

In quest'anno ancora non mancarono novità e disgrazie al Piemonte e
allo stato di Milano, paesi lacerati non meno dai nemici che dagli
amici. Perchè incresceva al cardinal Mazzarino di tener tanti luoghi
presidiati in Piemonte, furono fatti negoziati da madama Reale
_Cristina_ per ottenere il rilascio in sua mano di Carmagnola, Asti,
Demonte e Lauset, ed anche della città di Torino, a riserva della
cittadella, dove (siccome ancora in Verrua, Santià e Cavours) dovea
restar guarnigione franzese. Fu conchiuso questo lungo trattato
solamente nel dì 3 d'aprile dell'anno seguente. Uscito in campagna
nel mese di giugno il _principe Tommaso_ colle milizie del re
Cristianissimo e piemontesi, andò a cercar la buona ventura. Si staccò
da lui in questi tempi il valoroso generale _marchese Guido Villa_,
disgustato da' Franzesi, e passò al servigio del papa, ma con ritornar
da lì a non molto al servigio di madama Reale. Dopo avere esso principe
Tommaso, colla spedizione di don Maurizio di Savoia acquistato il
castello di Ponzone, si portò sotto Arona sul Lago Maggiore; ma,
scoperta l'intelligenza che egli aveva in quel luogo, e trovata poco
prima ben provveduta d'armi quella terra e rocca, andò a mettere il
campo alla terra o sia città di Santià. In questo mentre il _marchese
di Vellada_ governator di Milano, che aveva atteso a rinforzarsi
di gente con raccogliere la licenziata dal papa e dalla lega, ebbe
maniera di sorprendere la cittadella d'Asti; ma non potè aver la città,
sostenuta dal coraggio degli abitanti, ed appresso rinforzata con
buone truppe dal principe Tommaso. Continuato poi l'assedio di Santià,
furono forzati i difensori Spagnuoli a capitolarne la resa nel dì 6 di
settembre. Ciò fatto, il principe condusse l'armata all'assedio della
suddetta cittadella d'Asti, che si tenne forte fino all'ultimo del
mese suddetto. Quindi con disegno d'impadronirsi del Finale di Spagna,
sprovveduto allora di gente, valicò l'Apennino; ma avendo il Vellada
senza ritardo spediti colà mille e quattrocento fanti, nè comparendo,
secondo il concerto, alquanti legni franzesi, che doveano fiancheggiar
l'impresa per mare, gli convenne tornarsene in Piemonte colla testa
bassa.

Cosa avvenne in quest'anno che fu la sorgente d'infiniti guai alla
repubblica di Venezia. Veleggiava pel mare Carpazio la squadra delle
galee dei cavalieri di Malta, che per l'impiego loro di tener netto,
per quanto possono, dai corsari infedeli il Mediterraneo, presso i
Turchi e Mori son chiamati i corsari cristiani. Vogliosi anch'essi di
qualche preda, si avvennero alle crociere, settanta miglia lungi da
Rodi, in un grosso galeone, ossia vascello turchesco, accompagnato
da due altri minori e da sette saiche. Poco vi volle ad accorgersi,
che quel gran legno conteneva nel suo seno di molte ricchezze; però
al valore ed ardire ordinario de' Maltesi si aggiunse la speranza
di un ingordo bottino, per cui sprezzando ferite e morti fecero un
incredibile sforzo per aggrapparsi sopra il galeone e ridurlo in loro
potere. Inferiore non fu la bravura e l'ostinazion dei Musulmani nella
difesa, e durò più assalti e più ore il sanguinoso combattimento;
ma finalmente restarono vincitori i cristiani. Era il galeone della
Sultana ricco di molto oro e gemme, di merci e di arredi preziosi,
e conduceva in Egitto Tembis Agà, già favorito di tre gran signori,
e governator del serraglio, andante alla Mecca, per poi riposare il
resto di sua vita nel Cairo. Nove cavalieri, cento e sedici soldati
morti, e intorno a ducente sessanta feriti si contarono dalla parte
de' cristiani: da quella de' Turchi perirono circa seicento persone,
e ne rimasero schiave trecento ottanta. Fu creduto che il valsente di
quel galeone ascendesse a più di tre milioni d'oro. Non vi fu soldato
o marinaro che non ne arricchisse. Sì mal concio restò quel legno
dalle cannonate, che non si potè lungamente rimurchiare, e però calò
a fondo nel mare. Le galee maltesi maltrattate anch'esse da' nemici e
da una tempesta, si ridussero a' dì 3 di novembre nel porto di Malta.
Sciolse ognuno le voci in acclamazioni al valor dei Maltesi per questa
vittoria; ma si mutò presto linguaggio, e le allegrezze si convertirono
in pianto, perchè oltre modo sdegnato ed irritato anche dalla Sultana,
il gran signore Ibraim contro i Maltesi, anzi contro il cristianesimo,
oppur mosso da altri impulsi di ambizione, e dal vedere in guerra fra
loro i potentati di Europa, determinò, dopo tanti anni di pace, di
muovere guerra a' cristiani, come pur troppo avremo a parlarne all'anno
seguente.




    Anno di CRISTO MDCXLV. Indizione XIII.

    INNOCENZO X papa 2.
    FERDINANDO III imperadore 8.


Giacchè riuscì alla reggente duchessa di Savoia liberar la città (ma
non già la cittadella) di Torino dalla guarnigion franzese, nel dì 11
d'aprile con gran solennità e giubilo di quel popolo v'introdusse il
picciolo _duca Carlo Emmanuele_. Un lungo quartiere di verno aveano
goduto in quelle parti i Franzesi, quando per essere finalmente giunto
di Francia un buon rinforzo di soldatesche e di danaro, il _principe
Tommaso_ lor generale nel dì 21 di agosto, valicata la Sesia senza
trovarvi opposizione alcuna, si spinse contra di Vigevano. Non tardò
molto a capitolare la città, ed, essendosi ritirato il lieve presidio
di Spagnuoli e Napoletani nel castello, il principe cominciò tosto gli
approcci e le batterie per superarlo; e, quantunque trovasse gagliarda
resistenza nei difensori, pure nel dì 13 ovvero 15 di settembre,
ebbe il contento di ridurlo a' suoi voleri. Si amaramente fu sentita
dal presidente Bartolommeo Arese, capo del senato di Milano, e dagli
altri ministri di quel governo la perdita di Vigevano, che, formato
un segreto processo di tutti gli errori commessi dal _marchese di
Vellada_ governatore, lo mandarono in Ispagna, affinchè un reggente sì
fatto, pieno solamente di millanterie, fosse rimosso. Ma il marchese,
che non s'era attentato di portar soccorso a Vigevano, assai informato
che quella città e rocca scarseggiavano forte di viveri, e massime di
munizioni da guerra, giudicò di potersi rifare, con porsi ad angustiare
il campo franzese, e a difficultargli le provvisioni. Passò dunque con
tutte le sue forze, e andò a postarsi a Mortara, a Novara, e, a' passi
della Sesia. Il principe Tommaso trovandosi ristretto, e crescendo
gl'incomodi della stagione, senza che mai comparisse il convoglio
promesso dal conte di Plessis, dopo aver ben munito e presidiato
Vigevano, sul fine d'ottobre si mosse per ritornare in Piemonte. Sui
passi della Gogna trovò gli Spagnuoli preparati per contrastargli la
ritirata. Si venne perciò alle mani, e si combattè per più ore. Tale
nondimeno fu la bravura e condotta del principe, che sempre combattendo
e sempre ritirandosi, condusse finalmente in salvo le genti sue con
suo grande onore. Perirono in quell'azione circa mille Franzesi (altri
scrivono molto meno) e fra gli altri ufiziali vi lasciò la vita don
Maurizio di Savoia fratello bastardo del principe Tommaso. Degli
Spagnuoli fra morti e feriti si contarono circa trecento persone. Ora
perchè premeva forte al Vellada la ricuperazion di Vigevano, siccome
città posta nel cuore dello Stato di Milano, da che ebbe fatti i
necessarii preparamenti, nel dì 17 di dicembre, al dispetto del verno
andò ad accamparsi colà, e formò intorno ad essa città una ben intesa
circonvallazione. Con tali imprese ebbero fine in quelle parti le
operazioni della guerra. Seguirono in questi tempi gli sponsali fra
l'_Arciduca Carlo_ d'Innspruch, e la _principessa Anna_ de Medici
sorella di _Ferdinando II_ gran duca di Toscana. Parimente nel dì
25 di settembre in Fontanablò _Maria Gonzaga_, figlia del fu _Carlo
I duca_ di Mantova e Nevers, fu sposata a nome di _Uladislao re_ di
Polonia, colla dote di settecento mila scudi d'oro, cioè con un altro
gran salasso alla casa Gonzaga. Con tal pompa venne colà l'ambasciator
Polacco, tante feste poi si fecero in Polonia, che ognuno ne stupì.

Fin qui aveano goduto una competente bonaccia in Roma i Barberini,
quantunque il _cardinale Antonio_ si trovasse spogliato della protezion
della Francia, e a _don Taddeo_ suo fratello tolta la dignità di
general della Chiesa, e disputata quella di prefetto di Roma. Mutarono
faccia in quest'anno i loro altari, sia perchè _papa Innocenzo X_
non avesse portato un buon cuore verso di loro al pontificato, ossia
perchè nascessero tali emergenti, che gli facessero cambiar massime
ed effetti. Fu detto che si alterasse il papa per non poter cavar
di mano del cardinale Antonio certi biglietti, scritti dal marchese
Teodoli all'ambasciator di Francia, per tirarlo a favorir l'elezione
del cardinal Panfilio, de' quali tenea gran conto esso cardinale
Antonio, siccome cose che poteano servir di discolpa al suo operato
nel conclave. Tuttavia anche senza di questo potè papa Innocenzo
giungere a prendere altre risoluzioni: tanti erano i ricorsi fatti
contra dei Barberini dalla folla de' lor nemici, non solamente dal
popolo, ma anche da molti della corte stessa, e massimamente dagli
Spagnuoli, dichiarati troppo mal soddisfatti di loro. Imperciocchè
da gran tempo non si era veduto nepotismo che tanto odio ed invidia
avesse eccitato come questo, sì per la detestata precedente guerra,
e sì ancora per le tante ricchezze da loro accumulate, essendovi chi
fa ascendere (credo io con esagerazione) sino a quattrocento mila
scudi romani di rendita annua i lor beni tanto di chiesa che laicali,
consistenti in uffizii pubblici, luoghi di monti, città, castella,
ville, commende ed altri benefizii, essendo colati in loro tutti i più
pingui dell'Italia. Sopra tutto gravi erano i risentimenti della camera
apostolica rimasta indebitata di otto milioni d'oro, calcolandosi che
circa quaranta milioni fossero passati per le mani barbarine, durante
il loro governo; per lo che veniva il papa istigato a dimandarne conto.
Non potea di meno il buon pontefice di mirar con isdegno caricati
per capricciose occasioni sotto il precedente governo i suoi popoli
di tante gabelle, che poi si erano, secondo il solito, alienate con
fondar varii monti venduti a' particolari, di modo che di due milioni
d'oro di rendita annua degli Stati della Chiesa, un milione e trecento
mila scudi annualmente andavano a pagare i frutti, e i settecento mila
restanti appena bastavano alle spese necessarie: giacchè altre rendite
della dateria e vendite di uffizii soleano colare nella borsa propria
de' papi. Commiserava perciò Innocenzo tante piaghe della camera
apostolica, il commoveano tanti lamenti delle aggravate comunità, e
bramava di rimediarvi. La disgrazia volle che in soli desiderii andò
poi a finire la sua buona volontà.

Ora fra tante doglianze e grida contro di essi Barberini non mancavano
certamente delle calunnie e delle accuse vane ordite dalla sola
malignità e dall'odio quasi universale. Contuttociò il _cardinale
Antonio_, contro il qual solo era il tuono, e non già contro il
_cardinal Francesco_, porporato incorrotto e di vita esemplare,
da che vide crescere ogni di più il nuvolo nero contra di lui, per
essere egli camerlengo della Chiesa romana, e venir chiesto lo scarico
dell'amministrazione dei beni camerali, e nel veder già carcerati il
Braccese e il Possenti due suoi servitori: prese la risoluzione di
rifugiarsi in Francia, giacchè il _cardinale di Valenzè_ avea rimesso
lui coi fratelli in grazia di quella corte. E ciò per fini politici
ed anche privati del cardinal Mazzarino, già divenuto l'arbitro della
Francia nella reggenza di una donna, e nella minorità di un picciolo
re. Era egli con tutta la sua porpora indosso disgustato della sacra
corte, e fors'anche contro il medesimo papa Innocenzo X per cagione
del padre Michele Mazzarino suo fratello dell'ordine dei predicatori,
non peranche creato cardinale, e perchè il _cardinale Gian-Giacomo
Panciroli_, che non godea di sua grazia, era stato dal pontefice
eletto segretario di Stato. Oltre di che pareva al Mazzarino non
lieve guadagno per la Francia il tirare nel suo partito i Barberini,
gente sì ricca e potente, con cui andava concorde la fazione di tante
creature di papa Urbano VIII. Adunque nel dì 27 di settembre alla
sordina si levò di Roma esso cardinale Antonio, e, ito ad imbarcarsi
a Genova, volò a Parigi. Per questa fuga restò sommamente turbato il
papa, ed accesero maggiore il fuoco gli Spagnuoli: laonde passò la
Santità sua a sequestrar tutte l'entrate godute da quel porporato nello
Stato ecclesiastico, distribuì a varii cardinali le di lui cariche, e
spezialmente la camerlengheria al _cardinale Sforza_; deputò a rivedere
i conti della di lui amministrazione un fiscale di vaglia, e giunse
con pubblico editto, se non compariva il Barberino nello spazio di
sei mesi, a minacciargli la perdita di tutto, e fin del cappello. Dal
canto suo anche il Mazzarino mosse altre armi in difesa del cardinale
Antonio, cioè il parlamento di Parigi contro quell'editto, e la regina
a scrivere lettera risentita al papa pel poco rispetto che si mostrava
alla Francia, aggiugnendo rispettose minacce, quando non si mutasse
registro. Se il buon pontefice prorompesse in escandescenze contra
questi due porporati, l'uno protetto, e l'altro protettore, sarà ad
ognun facile l'immaginarlo.

Avea il Sultano de' Turchi Ibraim in questi tempi allestita una
potente armata navale, che, venuta a Navarino e rinforzata dai corsari
barbareschi, si trovò composta di ottanta galee, due maone, o sieno
galeazze, un galeone, ossia vascello grosso della Sultana, ventidue
navi armate e trecento saiche. Per quanto dicono, vi s'imbarcarono
quattordici mila spai, sette mila giannizzeri, ed altri quaranta mila
fanti: con facoltà, per non dire obbligo, ad ognuno di credere che
fossero molto meno. Vi erano molti ingegneri fiamminghi e francesi
ed altri rinegati, che in ogni tempo hanno cresciuta la baldanza
a quegl'infedeli. A udire i Turchi, la volevano contro Malta, per
punire quei cavalieri del brutto tiro fatto nell'anno precedente
al ricco galeone della Sultana. Penava a crederlo chi sa qual rocca
inespugnabile sia la città di Malta; ma, ciò non ostante il gran mastro
avea chiamati colà tutti i cavalieri, ed ammanito tutto l'occorrente
per precauzione e per ben riceverli. Al bailo veneto ingannevolmente
si faceano carezze in Costantinopoli, quando all'improvviso si trovò
egli prigione, e nel dì 25 di giugno si vide approdar l'armata ottomana
all'isola di Candia, regno antico della repubblica di Venezia; e, dopo
aver preso il forte ossia lo scoglio di san Todero, passare all'assedio
della città della Canea. Per non mostrar sè stessi protettori dei
Maltesi, non aveano i Veneziani fatto quel gagliardo armamento, che
in altri simili casi usa di fare la lor saviezza. Contuttociò misero
tosto in punto nove galee e vascelli, e li spedirono in Levante; e,
udita appresso la dolorosa nuova dello sbarco dei Turchi in Candia, e
dell'assedio della Canea, si diedero senza sgomentarsi a far gente,
ad accrescere le lor forze marittime, e ad implorare il soccorso
dei principi cristiani che, secondo il solito, per la maggior parte
attendendo a scannarsi fra loro, mostrarono commiserazione ai Veneti,
e tutta la liberalità andò a finire in parole. Papa Innocenzo X non si
fece punto pregare, ed allestite le proprie galee, procurò anche che
Napoli, il gran duca e Malta vi unissero le loro, giacchè i Genovesi
non vi vollero concorrere, anzi proibirono ai loro sudditi l'investir
danaro fuori della lor città. Si compose con ciò uno stuolo di ventitrè
galee, e il pontefice, per levar le contese, ne dichiarò generale il
_principe Ludovisio_ con cui dianzi avea maritata _donna Costanza_
sua nipote. Ma questa flotta fece vela troppo tardi, e quella dei
Veneziani, per liti insorte fra il generale Cornaro e Marino Cappello,
mai non arrivò a tentar la sua fortuna con quella dei Turchi. Mirabile
senza fallo fu la difesa della Canea, in cui fin le donne accorsero a
sostener gli assalti, e a dar la vita per la patria. Ciò non ostante,
perchè lievi furono i soccorsi in essa città introdotti, le convenne
soccombere nel dì 18 di agosto alla forza dei Musulmani. E questo
infausto principio ebbe la guerra di Candia: guerra la più lunga e la
più dispendiosa, che si abbia mai avuta la repubblica veneta contro
la Porta ottomana, e, guerra memorabile per la varietà delle azioni,
delle battaglie e degli assedii, e quantunque infelice nell'esito,
pure sempre gloriosa al nome veneto. Fu essa descritta dal conte Gualdo
Priorato, dal senatore Andrea Veliero, da Girolamo Brusoni, da Vittorio
Siri, da Alessandro Maria Vianoli, e da altri in lingua volgare,
ed ultimamente anche in testo latino dalla felice penna del signor
Giovanni Graziani pubblico lettore nell'università di Padova.




    Anno di CRISTO MDCXLVI. Indiz. XIV.

    INNOCENZO X papa 3.
    FERDINANDO III imperadore 9.


Avea, siccome dicemmo, il _marchese di Vellada_ sul fine dell'anno
precedente messo l'assedio a Vigevano, risoluto di ricuperarlo dalle
mani dei Franzesi. La città si arrendè tosto, e però tutti gli sforzi
si rivolsero contro la rocca, dove s'era ritirato tutto il presidio.
La stagione cattiva e le strade fangose non permisero al _principe
Tommaso_ di recarle soccorso; laonde nel dì 16 gennaio dell'anno
presente i difensori con patti onorevoli ne accordarono la resa. Ne
fu ben lieta la città di Milano. Essendo poi stato richiamato in
Ispagna esso Vellada, a lui succedette nel governo dello Stato di
Milano il _contestabile di Castiglia_, il quale, trovandosi scarso
di forze, nulla di rilevante potè operare in quest'anno, se non che
sul principio d'agosto fece una irruzione verso la città d'Acqui, e
con poche cannonate se ne impadronì. Passato di là sotto il castello
di Ponzone, colle artiglierie e colle mine nel dì 17 d'esso mese lo
costrinse alla resa. Niuna altra bravura di lui si conta sotto il
presente anno. Quello che più diede da discorrere in questi tempi
all'Italia, fu un insolito preparamento di un'armata fatta dai Franzesi
in Tolone. Consisteva in trentasei vascelli da guerra, venti galee,
diciotto barche incendiarie, più di cento tartane, ed altri legni da
carico. Circa sei mila fanti da sbarco vi erano sopra, e per terra
doveano essere secondate le navi d'altri aiuti. Erasi invogliato il
_cardinal Mazzarino_ di far meglio conoscere agl'Italiani la potenza
della Francia, con isperanza di far conquiste nelle maremme di Siena,
dove gli Spagnuoli possedevano alcune fortezze. Più in là ancora
tendevano le ben alte mire sue, cioè nel regno di Napoli, dove il
principe Tommaso di Savoia nudriva delle intelligenze. Il cardinale
l'avea già fatto re di Napoli; la possanza spagnuola in Italia passava
oramai in sua mente per interamente abbattuta. Imbarcossi in quella
flotta esso principe, come generalissimo dell'armi franzesi, e sotto di
lui l'ammiraglio _duca di Brezè_ giovane di gran valore, e di non minor
perizia, con assai altri riguardevoli uffiziali. Nel dì 20 di maggio
pervenuta questa flotta a Monte Argentaro, poco ebbe da faticare per
impadronirsi del forte delle Saline, di Talamone, e di Santo Stefano.
Dopo di che andò ad accamparsi intorno ad Orbitello, vigorosa piazza
sì per la sua situazione, che per le fortificazioni. Il duca di Arcos,
in questi tempi vicerè di Napoli, avea per precauzione spedito prima
colà con della gente don Carlo della Gatta capitano, che gran nome avea
conseguito nelle guerre passate. Cominciò questi di buona ora a far
intendere ai Franzesi, esservi nella piazza gente pronta a sacrificar
le vite, e che sapea far sortite e guastare i lavori nemici.

Ora il vicerè suddetto rivenuto dal sospetto e timore che le forze
franzesi a dirittura piombassero sul regno di Napoli, attese da lì
innanzi al soccorso dell'assediato Orbitello. Felicemente per mare
inviò a Porto Ercole un rinforzo di settecento fanti. Indi unite le
galee di Napoli e di Sicilia alla flotta spagnuola, ordinò che essa
dalla Sardegna venisse a chiedere conto ai Franzesi del loro ardire.
Era composta di venticinque vascelli d'alto bordo, di trentuna galee,
e dieci barche incendiarie sotto il comando di don Antonio, ossia
Francesco Pimiento. Allorchè giunse tal nuova al duca di Brezè,
tutto allegro mosse anch'egli la maggior parte della sua flotta,
e benchè alquanto inferiore nel numero dei legni, si preparò alla
battaglia. Nel dì 14 di giugno verso le coste di Talamone furono a
vista le nemiche armate, e cominciarono a salutarsi con una tempesta
di cannonate. Crebbe l'ardore del conflitto, ma sempre con riguardo
di non affratellarsi troppo, come in tante altre simili battaglie di
mare succede, cioè unicamente combattendo da lungi colle artiglierie.
Seguitò questa terribil danza, finchè sorse un fierissimo vento,
che obbligò cadauna parte a cercare ricovero nei porti, andandosene
tutte quelle navi maltrattate, e cantando non meno i Franzesi che gli
Spagnuoli, e molto più i loro oziosi parziali, la vittoria. In tali
incertezze solamente certo è che, colpito da una palla d'artiglieria,
perì l'ammiraglio franzese duca di Brezè, compianto da ognuno; un
vascello franzese andò per accidente in aria; e nel dì seguente fu
presa una galea parimente franzese dagli Spagnuoli, che abbruciarono
ancora da ottanta tartane franzesi. Molte altre fazioni militari
accaddero sotto Orbitello, quando si udì che marciavano per terra, e
si avvicinava un corpo di cavalleria napoletana; e per mare alcune
migliaia di fanti, per soccorrere quella terra, e per inquietare
gli assedianti; i quali per le malattie e diserzioni s'erano molto
indeboliti. Cominciò per questo a consultarsi nel campo franzese, se
meglio fosse il battere la ritirata. A far prendere tal risoluzione
sommamente contribuì una furiosa sortita fatta nel dì 18 di luglio
da don Carlo della Gatta, a cui riuscì d'inchiodar molti cannoni, e
di spianare un trincieramento dei nemici. Levarono dunque il campo
i Franzesi, e si ritirarono, pizzicati alla coda dagli Spagnuoli, in
mano dei quali restò ancora qualche pezzo di artiglieria. Abbandonarono
inoltre essi Franzesi Talamone.

L'esito infelice di questa impresa non si può dire a quanti
schiamazzi desse occasione in Francia contra del _principe Tommaso_,
e incomparabilmente più contra del _cardinale Mazzarino_, imputando ai
lor capricci la perdita della riputazion della Francia in Italia. Ma il
cardinale, benchè si mordesse le labbra, pure, nulla curando l'abbaiar
della gente, nè sgomentato dai soffii della fortuna contraria, pensò
tosto a riparar l'onore del regno con altra spedizione, che niuno
mai si sarebbe aspettato. Ordinò dunque che dalla Provenza s'inviasse
verso Levante una poderosa flotta di navi con molte truppe, sotto il
comando del _maresciallo della Migliarè_, sulla quale ad Oneglia andò
ad imbarcarsi anche il _maresciallo di Plessis Pralin_ con cinque
mila persone. Passò quest'armata a dirittura all'isola dell'Elba,
dove all'improvviso sul principio d'ottobre sbarcò due mila soldati,
indi si avviò in terra ferma a cignere d'assedio Piombino. Pochi
dì impiegò in approcci e mine, perchè quel governatore Francesco
Bezza, più allettato dalle lusinghe ed esibizioni del Migliarè, che
spaventato dalle minaccie, rendè non solamente la città, ma anche
la cittadella, passando poi al servigio della Francia con grave suo
disonore. Rivolsero poscia i due marescialli tutti i loro sforzi
all'isola dell'Elba, dove, dopo aver occupato le torri del porto di
Portolongone, impresero l'assedio della medesima terra. Fece quanta mai
si può ostinata difesa quel presidio spagnuolo e napoletano; ma in fine
alloggiatisi sulla breccia i non men coraggiosi Franzesi, sull'ultimo
giorno d'ottobre si vide forzato ad esporre bandiera bianca, con
ottener buoni patti dai vincitori. Per tali successi in Parigi chiunque
dianzi si scatenava contra del cardinal Mazzarino, imparò a tessergli
degli elogii, e gran feste ne furono ivi fatte.

Ancorchè _Francesco I duca_ di Modena avesse nelle passate guerre
dati più attestati dell'attaccamento suo alla corona di Spagna,
spezialmente col somministrar soccorsi allo Stato di Milano, pure
cominciò ad osservar molto freddo in quella corte verso la sua casa;
e maggiormente se ne accertò, perchè concorrendo il _cardinale Rinaldo
d'Este_ suo fratello alla protezion dell'imperio, gli Spagnuoli tanto
attraversarono i suoi negoziati, che ne restò privo. Ma servì questa
ripulsa per fargli ottenere la protezion della Francia, godendo quella
corte di tirar nel suo partito un porporato tale, che in elevatezza
di mente non si lasciava torre la mano da alcuno. Appena fu egli in
possesso di tal carica, che giunse a Roma l'_almirante di Castiglia_,
ambasciatore del re Cattolico, il quale dichiarò di non voler invitare
il cardinal d'Este alla sua cavalcata. Poco questo importava al
cardinale, ma veggendo farsi dallo Spagnuolo massa d'armati al suo
palazzo, anch'egli per non rimanere esposto alle superchierie, si
armò. Gli venne da Modena gran copia di bravi e di nobili, con armi
ancora per quattrocento persone. Non si aspettavano i Romani, se non
qualche sconcerto fra le due fazioni; però il papa, e varii porporati
e principi si interposero per l'accomodamento. Perchè saldo stava
l'Estense nelle sue convenienze e sicurezze, continuò l'imbroglio,
finchè, incontratesi nel fin d'aprile le carrozze del cardinale e
dell'almirante, non so come, presso la piazza del Gesù, si udì uno
sparo di pistola. Dal numeroso popolo colà concorso fu preso questo per
un segnale della zuffa, e tutti si diedero ad una precipitosa fuga,
massimamente perchè le genti dell'almirante scaricarono le lor armi
ed uccisero e ferirono alcuni di quegl'innocenti. Poscia, credendo
anch'esse che le squadre dell'Estense volessero venire all'assalto,
si abbandonarono ud una vergognosa fuga, lasciando nelle peste il
padrone, che se ne tornò a casa, senza che gli armati del cardinale
Rinaldo facessero nè a lui nè ai suoi insulto alcuno. Inviperito
l'almirante per tale avvenimento spedì al vicerè di Napoli, chiedendo
soccorso di gente e di danaro; ma disapprovato da esso vicerè il di
lui irregolare impegno, ciò diede campo al papa di troncar questo
incamminamento a maggiori disordini; e però alla presenza della
Santità sua nel dì 3 di maggio si riconciliarono i due contendenti,
con ricevere dipoi l'Estense delle grandi acclamazioni dai Romani,
per aver con tanto decoro sostenuta la riputazion della Francia,
e mortificata l'imperiosa nazione spagnuola. Dacchè il pontefice
si mostrava cotanto alterato contra dei Barberini, il _cardinal
Francesco_ e _don Taddeo_ giudicarono anch'essi meglio di sottrarsi
ai minacciati rigori. Fatte pertanto a poco a poco imbarcare in varii
legni le preziose lor suppellettili, menando seco esso Taddeo anche
i figli, segretamente nel gennaio di quest'anno passarono in Francia
a trovare il _cardinale Antonio_ lor fratello. Per tempesta insorta
in quella stagion poco propria alla navigazione, ebbero fatica a
ridursi colà in salvo. A me ha asserito persona degna di fede di
aver più volte inteso dal _cardinal Carlo Barberino_, che in questo
passaggio un di quei legni restò preda dell'onde, con perire uno
inestimabil valsente di argenterie, gioie, pitture ed altri ricchissimi
mobili. Maggiormente si esacerbò per tal fuga _papa Innocenzo X_,
nè vi era chi non predicesse la rovina di quella casa. Ma il saggio
pontefice, allorchè sempre più venne scorgendo con che calore avesse
la corte di Francia preso il patrocinio dei Barberini, cominciò a
prestar l'orecchio a chi gli parlava di rimetterli in sua grazia, e
maggiormente raddolcito si mostrò dappoichè le armi francesi orgogliose
comparvero sotto Orbitello, e molto più dacchè misero il piede in
Piombino e Portolongone. Era Piombino del _principe Lodovisio_ suo
nipote, e per desiderio di riaverlo, disarmò l'ira contra di essi
Barberini. Non ottennero già eglino grazia, ma cessarono i processi,
e per soddisfazione della Santità sua passarono per qualche tempo ad
Avignone.

Accudirono con tutto vigore nel verno dell'anno presente i Veneziani
alla guerra di Candia, e dovendosi eleggere un capitan generale delle
forze di mare, nel gran consiglio aveano universalmente acclamato per
questa carica lo stesso _Francesco Erizzo_ doge di quella repubblica:
cosa insolita, ed illustre attestato del di lui merito. Benchè
settuagenario, pien di spiriti generosi pel pubblico bene, accettò
egli questo peso. Ma quella che sì sovente sconvolge i disegni dei
mortali, il tolse dal mondo nel dì tre di gennaio di quest'anno. A
lui succedette nel ducato il procurator _Francesco Molino_, e capitan
generale fu eletto Giovanni Cappello, che poscia mal corrispose
all'aspettazione che si aveva di lui. Tuttochè ascendesse l'armata
veneta a sessantasei galee, sei galeazze e quaranta grosse navi,
oltre a molti altri legni minori, e si potesse impedire ai Turchi
l'uscita dai Dardanelli, anzi battere la loro armata, pure nulla di
bene si eseguì. All'incontro i Turchi iti all'assedio della città di
Retimo, se ne impadronirono, e in Dalmazia, dove pur si guerreggiava,
tolsero Novigrado ai Veneziani. Intanto non men per la guerra, che
per la peste, si aumentava la desolazione dell'isola di Candia, e a
questi flagelli soccombevano tanto i cristiani che i Turchi. Diede
fine al suo vivere in età di quarant'anni nel dì 12 di settembre
dell'anno presente _Odoardo Farnese duca_ di Parma. Fu in concetto
di uno degli spiritosi ingegni del suo tempo; incantava la gente
col suo bel parlare, ma inclinando non poco alla satira; il che nei
privati è pericoloso e molto men conviene a principi e gran signori.
La splendidezza, la generosità e la liberalità si contarono fra i suoi
pregi. Teneva ministri, non per udire i lor consigli, ma solamente per
esecutori della sua volontà, credendo capace la testa sua di tutto.
E siccome egli era un cervello caldo, risentito al maggior segno, e
portato a cose grandi, così era facile a prendere risse e risoluzioni
superiori alle forze sue. Di _Margherita de Medici_ sorella del _gran
duca Ferdinando II_ lasciò quattro maschi, cioè _Ranuccio II_, che fu
suo successor nel ducato, _Alessandro, Orazio e Pietro_, oltre a due
principesse. Fu corpulento e grasso, e questa sua non desiderabile
costituzione di corpo passò in eredità anche ai suoi figli e nipoti.
Sorella di esso duca Odoardo fu _Maria Farnese_, duchessa di Modena.
Era essa mancata di vita nel dì 25 di giugno dell'anno presente
nel parto di un principino, che poco sopravvisse alla madre. Questa
principessa si portò dietro il cuore d'ognuno; tanto era amata e degna
veramente dell'amore di tutti.




    Anno di CRISTO MDCXLVII. Indizione XV.

    INNOCENZO X papa 4.
    FERDINANDO III imperadore 10.


Tali e tanti furono in quest'anno i funesti avvenimenti e
sconvolgimenti d'Italia, spezialmente per le sollevazioni di Napoli
e Palermo, che han servito di largo campo ad alcuni scrittori per
tesserne particolari istorie, e mettere in mostra le verità di tutti
quegli accidenti e delle lor circostanze. Non uscirò io dei miei
confini, e basterammi d'accennare il massiccio delle avventure,
potendo, chi più ne desidera, ricorrere a chi con libri _ex professo_
lasciarono descritte le rivoluzioni dell'anno presente. Da molto
tempo era sossopra l'Europa tutta, durante le guerre delle provincie
della Germania, de' Paesi Bassi, dell'Inghilterra, Francia e Spagna,
maneggiandosi, siccome abbiam veduto, le armi anche in Italia,
con essersi ultimamente aggiunta alle altre sciagure la guerra del
Turco coi Veneziani. Le sollevazioni occorse in questi ultimi anni
del Portogallo e della Catalogna contro la monarchia di Spagna, non
è improbabile che influissero coll'esempio ad animar altri popoli
malcontenti alla ribellione se pure unicamente non s'ebbero a rifondere
i lor movimenti sull'insofferenza degli aggravii pubblici troppo
cresciuti, e sul poco saggio governo dei pubblici ministri. Nella
Sicilia, che pur vien riguardata come un granaio d'Italia, si provava
in questi tempi la carestia, flagello ordinariamente dei soli poveri.
Fece _don Pietro Faiardo_ marchese de los Velez, e onoratissimo
vicerè di quel regno, quanto potè per aiutare il numeroso popolo di
Palermo. Ma il volgo, che non pesa le cose, nè intende ragione, il
pagava con sole maledizioni, per non aver quanto voleva. Però nel dì
20 di maggio attruppatisi circa ducento della feccia d'esso popolo,
andarono alla casa del pretore caricandolo a gran voci d'ingiurie.
Essendo sconsigliatamente uscita la famiglia, ed avendo cominciato a
percuotere quella disarmata canaglia, trasse a quelle grida gran gente,
e bastoni e coltelli fecero ritirar quei del pretore. Furono accumulate
legna e fascine alla porta di quel palazzo, locchè fece risolvere il
pretore e alcuni senatori a fuggirsene per la porta di dietro. Affin di
quetare la matta furia di costoro saltarono fuori i padri Teatini, con
promettere a tutti che si farebbe il pane più grosso. Ma non prestando
loro fede, volarono al palazzo del vicerè, chiedendo sollievo. Dalla
finestra esso marchese de los Velez, e molti nobili usciti fuori
assicurarono i tumultuanti, che s'era dato l'ordine per dar loro
soddisfazione, ed arrivata la notte, parve dileguato quel nuvolo.
Ma sulle tre ore della notte, a cagion di molti che nulla aveano da
perdere e molto speravano di guadagnare nella rivolta, maggiormente
s'aumentò il tumulto: furono rotte le carceri e data la libertà
a circa settecento facinorosi; e dipoi s'inviò l'infuriata plebe
alla casa del duca della Montagna, maestro razionale del patrimonio
reale, per bruciarla. Colà bensì accorsero i padri Gesuiti, portando
processionalmente il Santissimo Sacramento; ma non conoscendo allora
il popolo imbestialito nè moderazion nè religione, si vide perduto il
rispetto ad essi religiosi (alcuni de' quali rimasero anche feriti)
e al Sacramento stesso, convenendo loro di ritirarsi in fretta. Iti
alla doganella e ai luoghi dove si riscotevano i dazii e le gabelle ne
stracciarono tutti i libri e registri.

Fatto giorno, si portò il sedizioso popolo al palazzo del vicerè,
gridando: _Fuora gabelle_; ma ritrovatolo ben custodito dalle guardie,
non osarono di tentarne l'assalto. Intanto non pochi della nobiltà, la
qual tutta stette sempre fedele al re, usciti a cavallo si studiarono
di calmare il fuoco, e indussero il vicerè a pubblicar un editto,
per cui si levavano le gabelle sopra la farina, carne, olio, vino
e formaggio, come le più gravose al popolo. E nè pur questo bastò,
temendo i sollevati di essere sotto quell'apparenza ingannati; e
però avvenutisi in don Francesco Ventimiglia marchese di Gierace,
personaggio amato da ognuno, il proclamarono per lor signore e capo.
A questo inaspettato e non voluto onore inorridì il cavaliere, e
consigliato il popolo a gridare _viva il re di Spagna,_ si applicò
poi da saggio a trattar di concordia fra essi e il governo, ottenendo
lor molte grazie e privilegii: locchè servì a quetare e rallegrare i
sediziosi. Ma perciocchè dai bottegai e dai rivenderuoli non si volle
stare al fissato calmiere dei commestibili, tornò più pazzamente di
prima ad infuriar la plebe, e andò per insignorirsi della casa dove si
conserva il tesoro del re; ma vi trovò un corpo di cavalleria che mandò
a monte i loro disegni. Fu consigliato il vicerè di mettere in armi
gli artisti, e così fatto. La nobiltà stessa e fin gli ecclesiastici
presero dipoi l'armi contra la plebe: nel qual tempo colti alcuni
capi degli ammutinati, a terrore degli altri furono impiccati. Ma
non andò molto, che anche gli artisti si unirono col popolaccio;
e perciocchè chiamati a palazzo due consoli dell'arti per trattare
d'accordo, tardarono a tornare indietro, sparsasi voce che fossero
stati strangolati (locchè era falso), vieppiù allora divampò la furia
della gente; e benchè comparissero liberi i consoli, non rallentò
punto l'ardore dei sediziosi. Con sì strepitose scene, che durarono
per più settimane, s'era giunto al dì 15 d'agosto, quando Giuseppe
da Lesi, tiradore d'oro, fattosi capo-popolo, e gridando: _Muoia il
mal governo_, condusse tutti i suoi seguaci all'armeria regale, dove
ciascun si provvide d'armi, di polve da fuoco, e di ogni munizione da
guerra; ed avendo anche tratto da un baluardo un cannone e un sagro,
condusse la truppa al palazzo e sparò quell'artiglieria verso la porta.
Allora il vicerè prese il partito d'uscire segretamente, e di salvarsi
nelle galee, e la viceregina si ritirò anch'ella a Castellamare. Allora
spezialmente fu, che s'unirono molti nobili per opporsi ai ribelli,
i quali perchè s'insospettirono del loro capo, cioè di Giuseppe da
Lesi, per aver egli messe guardie acciocchè non fosse dato il sacco
al palazzo, si rivoltarono contro di lui. Usciti i nobili a cavallo
cominciarono a dar la caccia ai plebei. Fu ucciso il suddetto Giuseppe
con Francesco suo fratello. Dei presi nel dì 22 d'agosto ne furono
strozzati tredici, ed altri menati alle prigioni.

Si era restituito il _marchese de los Velez_ a Castellamare, e quivi
coi suoi consiglieri andava studiando le maniere di dar fine alla
tragedia, con pubblicare un perdon generale, e promettere l'abolizione
delle gabelle; e furono anche distesi molti capitoli di miglior
regolamento in avvenire per bene ed appagamento del popolo. Ma quando
egli si credea d'essere in porto, si trovava di nuovo in tempesta,
perchè i Siciliani, nazion vivacissima, quanto facili sono a prendere
fuoco, altrettanto son difficili a quietarsi. Perciò durò il torbido
sino al dì 13 di novembre, in cui il vicerè sì per le vigilie e
crepacuori patiti, come per veder disapprovata dalla corte la sua
condotta, per non aver egli mai, siccome signore d'animo misericordioso
e buono, voluto domar colla forza il forsennato popolo, oppresso dagli
affanni cessò di vivere. Era già destinato a quel governo il _cardinal
Teodoro Trivulzio_, persona di gran mente e prudenza, e che sapeva far
anche alle occasioni da bravo, con averne dati più saggi nella difesa
dello Stato di Milano. Arrivò egli nel dì 17 del suddetto novembre
a Palermo, e, contro il parere di chi gli consigliava d'andar prima
a Messina, oppure, andando a Palermo, di ricoverarsi nel castello,
sbarcato che fu, passò francamente alla chiesa maggiore fra la gran
folla del popolo, che venerando l'alta sua dignità, e giubilando
per ricevere un vicerè italiano, lo accompagnò colà con incessanti
acclamazioni. Altro non rispondeva egli, se non: _Pace e libro nuovo_.
Come se riputasse quieti gli animi di tutti, cominciò a dar udienze ad
ognuno, a rimettere in autorità i magistrati, a gastigare animosamente
chi ricalcitrava, con opprimere dipoi varie congiure che di mano in
mano si andavano tessendo dai restanti malviventi. In una parola, con
tal dolcezza e insieme con tal forza maneggiò quei focosi cervelli,
che fece tornar la quiete e l'ubbidienza tanto in Palermo che in altre
parti della Sicilia, dove si era dilatata quella mala influenza.

Vegniamo a Napoli, città, che per essere tanto più abbondante di
popolo, e popolo anch'esso sommamente spiritoso ed inquieto, maggiori
e più strepitose scene, che quelle di Palermo fece vedere nella
sollevazion sua, appartenente anch'essa all'anno presente. Erasi
in quella gran città per li correnti bisogni della corona, a cagion
delle guerre, che in tante parti l'infestavano, istituita una gabella
sopra le frutta, che perciò si vendevano più care, ed eretta una
baracca nella piazza del Mercato, dove stavano i ministri deputati
per esigerla. Al basso popolo, che spezialmente si pasce di pane e
frutta, intollerabil parea questo nuovo aggravio, e non s'udiva che
mormorazione e digrignar di denti. Trovossi una mattina abbruciata
la baracca: locchè fece riflettere a _don Rodrigo Ponze di Leon duca
d'Arcos_, e vicerè molto savio, che non era da caricar la povera gente
di quel dazio, e doversi ricavar da altra parte quella somma di danaro.
Pure cedendo al parer di coloro, ai quali fruttava essa gabella, rimise
la baracca come prima. Ora avvenne che un certo _Tommaso Aniello_ da
Amalfi, comunemente appellato _Mas-Aniello_, giovane di ventiquattro
anni, di vivace ingegno, e pescatore di professione, introducendo
pesce senza aver pagata la gabella, fu maltrattato dagli esecutori
della giustizia e perdè quel pesce. Tutto collera ne giurò vendetta,
e cominciò a persuadere ai compagni, che se il seguitassero, gli
dava l'animo di liberar la città da tanta oppression di gravezza,
e indusse ancora i bottegai fruttaruoli a non comperar frutta che
pagasse gabella. Gran rumore facea allora anche nel popolo più vile la
sollevazion di Palermo. Ora mancando le frutta nel dì 7 di luglio, si
svegliò un tumulto nella piazza, ed accorso Andrea Anaclerio eletto del
popolo per quetarlo, corse pericolo d'essere lapidato. Fuggito che egli
fu, Mas-Aniello salito sopra una tavola (era bel parlatore) talmente
esagerò le miserie del povero popolo, assassinato dal presente governo,
che si trasse dietro una brigata di cinquecento uomini e fanciulli
della vil feccia, soprannominati Lazzari, che poco appresso s'accrebbe
fino a due mila persone. Acclamato da costoro per capo, ordinò tosto
che si attaccasse fuoco alla baracca, e ai libri e mobili di quei
gabellieri, e fu prontamente ubbidito.

Di là passò la baldanzosa canaglia (provvedutisi molti di picche e
d'altre armi) alle case dove si riscotevano le gabelle della farina,
carne, pesce, sale, olio ed altri commestibili, e della seta. A niuna
d'esse perdonò. Tanto esse, che i mobili tutti, fra i quali ricche
tappezzerie, argenti, danari ed armi furono consegnate alle fiamme,
comandando Mas-Aniello che nulla si riserbasse. Insuperbiti costoro per
non trovare chi lor facesse fronte, e cresciuti fino a dieci mila, si
portarono alle carceri di San Giovanni degli Spagnuoli, e furiosamente
rottele, quanti prigioni vi erano, posti in libertà s'unirono con gli
altri ammutinati. Allora tutti s'inviarono al palazzo del vicerè, con
alte voci gridando; _Viva il re di Spagna e muoia il mal governo_.
Affacciatosi ad una finestra il duca di Arcos, promise loro di levar
le gabelle della frutta, e parte di quelle della farina. _Tutte le
vogliamo levate_, replicava la plebe; e intanto entrando a furia per la
porta, e messe in fuga le guardie tedesche e spagnuole, presero quelle
alabarde, e cominciarono a scorrere per le camere del palazzo, con
dare il sacco a quanto trovavano. Portarono rispetto all'appartamento
dove stava il _cardinal Trivulzio_, dimorante allora in Napoli. Gittò
bensì il vicerè da una finestra biglietti sigillati col sigillo reale,
coi quali assicurava il popolo di sgravarlo da tutte la gabelle;
ma insistendo coloro di volergli parlare, egli animosamente scese a
basso, e con dolci parole cercando di ammansarli, confermò la promessa.
Tuttavia benchè molti gli baciassero mani e ginocchia, scorgendo egli
il bollore di quelle teste riscaldate, destramente salì in carrozza
per sottrarsi alla loro insolenza. Gli corsero dietro, e fermarono la
carrozza, ma egli con adoperare il preparato recipe d'alcuni pugni di
zecchini, che sparse fra loro, scappò lor dalle mani, e si salvò nella
chiesa e nel monistero di San Luigi, facendo tosto serrar le porte.
Sopraggiunti colà i sediziosi atterrarono la prima porta, e lo stesso
avrebbono fatto del resto, se non sopraggiugneva il cardinale Ascanio
Filamarino arcivescovo, che s'interpose per la concordia, e presentò
poi a quella furiosa gente una scrittura del vicerè con belle promesse.
Ma perchè questa non conteneva se non l'abolizione della gabella
delle frutta, e di parte di quella della farina, più che mai dierono
nelle furie: locchè servì d'impulso al vicerè di ritirarsi in castello
Sant'Ermo.

Accortasi di ciò la tumultuante canaglia, cresciuta fino al numero
di cinquanta mila persone, si voltò a rompere tutte le altre carceri
della città, portando riverenza alle sole dell'arcivescovato, della
nunziatura e della vicaria, con bruciar tutti i processi. Trovato per
istrada _don Tiberio Caraffa_ principe di Bisignano, il pregarono di
essere lor capitano. Nata in lui speranza di calmare sì gran movimento,
salì in pulpito nella chiesa del Carmine, e con un crocifisso alla mano
caldamente esortò ciascuno alla quiete. Tutto indarno: il mare era
troppo in furore, ed altro vi volea che parole a quietarlo. Pertanto
il buon cavaliere con bella maniera se la colse, e andò a chiudersi
in Castel Nuovo; nella qual fortezza passarono anche il vicerè e il
cardinale Trivulzio, per essere più alla portata di cercare riparo a
tanti disordini. Ma perciocchè si erano disposte numerose guardie nella
piazza e intorno al castello, apprendendo i sollevati che si avesse
a venire alle armi, corsero a sonare a martello la grossa campana del
torrione del Carmine e a provvedersi violentemente d'archibusi, spade,
lancie, polve da fuoco e palle, per tutte le botteghe e case, dove se
ne trovava. Concorrevano intanto dalle circonvicine ville rustici per
isperanza di bottino ad aumentare la truppa, risonando in ogni lato
trombe, tamburi, sventolando bandiere, e continuando ognuno a gridare:
_Fuora gabelle, Viva il re_. Per rinforzo del palazzo vi pose il vicerè
mille Tedeschi ed ottocento Spagnuoli, e fece far nuove fortificazioni
intorno ad esso e nella piazza. Ma il popolo, informato che venivano
da Puzzuolo cinquecento Alemanni e due compagnie d'Italiani, andò ad
incontrarli, ne uccise alcuni, altri menò prigioni, e dissipò il resto.
Tentò allora il vicerè di guadagnare il capo-popolo Mas-Aniello, con
iscrivergli un biglietto di esibizione d'abolir tutte le gabelle.
Ad altro non servì questa sommessione, se non a far maggiormente
insolentire chi si conosceva in avvantaggio, avendo Mas-Aniello coi
suoi seguaci sfoderate pretensioni anche di varii privilegi per la
plebe. Il vicerè, che non volea troncare per questo il trattato,
mosse alcuni della primaria nobiltà a frapporsi per l'aggiustamento,
ed avendo questi per il bene della patria assunto un tale impegno,
ridussero a tale il maneggio che parvero soddisfatti i sollevati,
qualora, oltre alle cose richieste, fosse confermato il privilegio
conceduto dall'imperadore Carlo V alla città, del qual documento
richiedevano essi l'originale.

Per quante ricerche facesse fare il vicerè, questo originale non si
trovava. Credendosi perciò burlato l'inquieto popolaccio, si ruppe
coi nobili mediatori, e carcerò anche il duca di Matalona, che trovò
maniera di fuggire dalle lor mani. Avuta poi nota di settanta case di
ministri e d'altri che aveano maneggiati i dazii e l'altre gravezze
del pubblico, di mano in mano si portarono i sediziosi a bruciarle
senza remissione, con gittar giù dalle finestre tutti i mobili, e fin
gli ori, argenti e danari e farne falò; giacchè severissimo ordine
v'era che niuno ne profittasse. E perciocchè premeva a costoro di
farsi padroni della torre di San Lorenzo e di quel monistero, colà
furibondi corsero in numero di dieci mila armati con un grosso cannone,
e gran copia di fascine per appiccarvi il fuoco. Da questo apparato
atterrite le guardie di quel posto, capitolarono la resa. Di là con
gran festa trassero i sollevati gran copia d'armi da fuoco e sedici
pezzi di cannone. Erasi intanto ritrovato l'originale del privilegio
di Carlo V, e il _cardinale Filamarino_, che facea la figura di padre
comune fra il vicerè e il popolo, con questa carta pecora in mano
si portò al Carmine, e alla presenza di Mas-Aniello, già dichiarato
capitan generale del popolo, e assistito dalla sua corte plebea la fece
leggere. Dopo di che manipolò l'accordo, con avere il vicerè conceduto
un perdon generale abolite le gravezze, confermato il privilegio, e
promessa loro dalla corte la conferma di tutto. Ma perchè si dicea di
perdonare ogni reato incorso per quella ribellione, fu cagion questa
parola che si guastasse tutta la tela. Non cessò l'arcivescovo pien
di zelo di rimediare, ed ottenne in fine dal vicerè un biglietto, per
cui pienamente si soddisfaceva alle premure del popolo. Ma il buon
prelato si trovò fra poco burlato. Mentre s'era raunato al Carmine
tutto il popolo, aspettando che intervenisse anche il vicerè per
cantare il _Te Deum_, eccoti comparire colà cinquecento banditi (altri
scrivono solamente ducento), tutti ben montati a cavallo, che si
fingevano venuti in servigio del popolo. Il servigio che intendevano
di prestargli era quello di trucidar Mas-Aniello, e poi di fare un
macello della gente colta all'improvviso. Se ne insospettì Mas-Aniello,
e mandò ordine che smontassero: non vollero ubbidire. Comandò che
andassero ad un posto assegnato; ed essi, per lo contrario, entrarono
così a cavallo in chiesa. Allora egli gridò: _Tradimento_; e i banditi
spararono contro di lui alquante archibugiate; e maraviglia fu che di
tante palle niuna il colpì. Il pazzo popolo attribuì ciò a miracolo,
credendo assistito dalla divinità il suo gran generale; pretendendo,
all'incontro, i buoni frati che lo scapolare da lui portato gli avesse
servito d'ingermatura. Allora l'infuriata plebe si scagliò addosso a
quanti di quei banditi potè cogliere, e li trucidò. Per confessione
di uno di essi si scoprì essere stata mandata quella gente dal duca di
Matalona e da don Giuseppe, volgarmente chiamato don Peppo Caraffa. Che
il vicerè fosse consapevole del fatto, si potè ben sospettare, ma niuno
il nominò; ed egli sopra di questo fece l'indiano. Cercato il Matalona,
ebbe la fortuna di salvarsi. Non così avvenne a don Peppo, che fu
scoperto e tuttochè forse non avesse mano in quel fatto, gli fu reciso
il capo, e si vide trascinato il cadavere per la città. Ciò non ostante
il cardinal arcivescovo raggruppò il negoziato dell'accomodamento,
e lo trasse a fine; accordando il vicerè quanto si volle dal popolo,
con disegno non di meno che soltanto durasse la sua promessa finchè
venisse il tempo e il comodo della vendetta; non sapendo inghiottire
un animo spagnuolo il mirar ridotta a sì vile stato l'autorità sua, e
la riputazion della nazione da un miserabile pescivendolo, giunto a far
tremare tutta Napoli.

Volendo poi l'arcivescovo condurre a palazzo Mas-Aniello, bisognò
che adoperasse gli argani per farlo spogliare de' suoi poveri cenci,
e prendere veste di tela d'argento e cappello con pennacchiera.
Accompagnato fino a palazzo da tutto il basso popolo in armi, che si
credette ascendere a cento cinquanta mila persone, prima di entrare
fece un patetico discorso a tutti, esortandoli a gridare: _Viva il
re di Spagna_; e ricordando loro che egli era nato povero, e tale
voler anche morire; e che l'operato da lui finora non era proceduto da
ambizione, nè da voglia di guadagnare un soldo, nè di fare ribellione
al re, ma solamente di liberarli tutti dal troppo gravoso mal governo
finora patito. E siccome egli non si fidava del vicerè, così aggiunse,
che se fra un'ora noi rivedessero, pensassero a vendicar la sua
morte. Venne egli poscia accolto colle più vistose carezze, e con
dimostrazioni anche esorbitanti di onore dal vicerè, e furono lette
le capitolazioni, ed approvate. Ossia che si spendesse gran tempo
in questo, e che il popolo, per non vederlo tornare, dal bisbiglio
passasse ad un gran rumore; o ciò accadesse per altra cagione; di tanto
strepito s'impazientava il vicerè. Allora Mas-Aniello, affacciatosi ad
un balcone, e datosi a conoscere, coll'indice alla bocca fece segno
che tacessero. In quell'istante niuno osò più di zittare, stupendo
il vicerè allo scorgere tanta ubbidienza a quell'uomicciattolo. Si
esibì Mas-Aniello di rinunziare il comando; ma per suoi fini politici
non lo permise il vicerè. Fu poi col cardinal Filamarino ricondotto a
casa il gran generale; e dappoichè furono con gran solennità giurate
le capitolazioni dal vicerè nella metropolitana, tornò la quiete
nella città. Continuando nondimeno Mas-Aniello a far da governatore
del popolo, pubblicava editti, governava le guardie, intento sopra
tutto a torre di mezzo i banditi e malviventi. Con aria severa sempre
comandava, temuto perciò ed ubbidito da tutti. Un suo solo cenno
bastava per una sentenza di morte. Perchè gli furono sparate contro
alcune archibugiate, vietò a chi che sia il portar vesti lunghe e
mantelli, affinchè si conoscesse chi andava con armi. Non vi fu prete
o frate che non ubbidisse. E certamente tanto egli che la moglie sua
cominciavano a grandeggiare, e a gustare il comando e le distinzioni.
Pretese l'insuperbito pescivendolo, che il cardinale _Trivulzio_
andasse a fargli una visita. Il prudente porporato, per non incorrere
in qualche pericolo, volle soddisfarlo, ed andato il trattò con titolo
d'_illustrissimo_. Questo Arlichino finto principe gli rispose: _La
visita di vostra eminenza, benchè tarda, ci è cara_. Ma, a guisa
dei fenomeni, ben corta durata ebbe l'esaltazion dell'ardito plebeo.
Eccolo vaneggiare, eccolo divenuto forsennato, e talvolta furibondo.
Non si sa, se perchè le applicazioni e vigilie gli avessero di troppo
riscaldata la nuca; o perchè nella visita a palazzo egli avesse
votate alquante caraffe di lagrima, al che non era avvezzo; oppure
perchè qualche ingegnoso veleno gli fosse stato in quella congiuntura
somministrato; andò crescendo la sua frenesia, di modo che dopo alcune
scene di leggierezza o crudeltà, il popolo l'abbandonò, e il vicerè
ebbe modo nel dì 16 di luglio con quattro archibugiate di farlo levar
dal mondo. Sicchè soli sei giorni durò il regno di Mas-Aniello, e
quattro il suo vaneggiamento, ristringendosi in questo poco di tempo
tutte le peripezie fin qui raccontate, oltre a tante altre che mi è
convenuto lasciare indietro.

Credevansi gli Spagnuoli per la morte di costui omai liberi da ogni
impaccio; ma s'ingannarono a partito. Nel dì seguente, giorno 17 d'esso
luglio, pentito il popolo, corse a raccogliere il corpo di Mas-Aniello,
che era stato strascinato per la città, l'unirono alla testa che gli
era stata tagliata, e sopra un cataletto lo portarono alla chiesa del
Carmine, prorompendo in alte acclamazioni di liberator della patria,
di padre della povertà. Ne fecero fino un santo, come divenuto martire
in benefizio del pubblico. A udire que' pazzi, la testa s'era unita
col busto, avea lor parlato e data la benedizione; correndo perciò la
stolta gente a baciarlo e a toccarlo colle corone. Vollero ancora,
che gli si facesse un superbo funerale con isterminata e suntuosa
processione, coronata dai sospiri e dal pianto di ciascuno, e a gara
tutti si procacciavano il suo ritratto; se con piacere degli Spagnuoli,
non occorre che io lo dica. Poco in fatti durò la quiete. Scorgendo
il popolo che non gli si mantenevano le capitolazioni giurate, e
che si trovavano appesi alla forca di tanto in tanto alcuni del loro
seguito, di nuovo si sollevò, e ito al palazzo per chiedere udienza al
vicerè, attaccò un'aspra zuffa colle guardie che durò ben tre giorni.
Quanti Spagnuoli furono colti, rimasero vittima del furor popolare; il
vicerè fu costretto a ritirarsi in Castel Nuovo, all'espugnazion del
quale si accinsero i sediziosi, siccome ancora di castello Sant'Ermo,
dando principio sotto d'esso ad una mina. Perchè mancava loro un capo,
fecero forza a don Francesco Toralto principe di Massa della casa di
Aragona, acciocchè assumesse il grado di lor capitan generale. Accettò
egli, confortato anche dal vicerè, con animo di servir meglio al re
che alla plebe in sì scabrosa occasione: siccome egli fece coll'andare
destramente distornando la loro furia da maggiori risoluzioni, con
promuovere una suspension d'armi, tanto che le fortezze, già ridotte
in angustia, si potessero vettovagliare. Oltre a ciò, per addormentare
e deludere il più che mai tumultuante popolo, il vicerè nel dì 7
di settembre confermò di nuovo le grazie e capitolazioni ad esso
accordate. Grande fu l'allegrezza d'ognuno, ma che restò in breve
amareggiata per la nuova sparsasi che _don Giovanni d'Austria_, figlio
bastardo del re Cattolico, giunto in Sardegna con poderosa flotta, si
preparava per dirizzar le prore alla volta di Napoli. Comparve egli in
fatti alla vista di quella città nel dì primo di ottobre, e chiesero
i popolari udienza per parlargli, ma non l'ottennero. Per consiglio
del vicerè, fu fatto loro intendere che don Giovanni non metterebbe il
piede a terra, s'essi prima non deponessero e rinunziassero l'armi,
rimettendosi alla clemenza del figlio del re: proposizione che parve
troppo dura e pericolosa a chi conosceva di che buono stomaco fossero
gli Spagnuoli. Per maneggio del Toralto fu conchiuso che rilascerebbono
solamente l'armi, e sarebbono lor confermate le grazie e i capitoli
precedenti. E però nel dì 4 del suddetto ottobre fu data esecuzione
al trattato, nè si videro che bandiere bianche per la città e segni
d'allegrezza.

Ma altro non meditando gli Spagnuoli che gastigo e vendetta,
determinarono di sterminar colla forza nel dì seguente quella pertinace
canaglia. Per quanto il cardinal Trivulzio e i più saggi consiglieri
dissuadessero sì fiera esecuzione, prevalse l'opinione del vicerè e
d'altri pochi. E però avendo don Giovanni trattenuto presso di sè il
general Toralto, con cui probabilmente era fatto il concerto, nel dì
6 d'ottobre uscirono tutti i combattenti dalle navi, e quanti ancora
poterono uscir dei castelli, e in ordine di battaglia andarono ad
assalire i posti dei popolari, che non si aspettavano una tal visita.
Nello stesso tempo da tutte le navi e dai castelli si diede principio a
fulminar la città con cannonate, a gittar bombe e fuochi artifiziali.
Parve allora Napoli la casa del diavolo: tanto era il rumor delle
artiglierie, il martellar delle campane, gli urli e le grida delle
donne e de' fanciulli. Corse il popolo a barricar le strade, ad
afferrare i posti, e le donne dalle finestre gittavano sassi, tegole ed
acqua bollente. Seguitò l'orrido conflitto per più ore; ed accorgendosi
in fine gli Spagnuoli del poco profitto che faceano i lor cannoni e
mortai, e che andava crescendo la forza e furia del popolo, cessarono
dalle ostilità, e con esporre bandiera bianca invitarono il popolo
a qualche concordia. Ma questo non rispose, se non coll'inalberare
bandiera nera, risoluto di azzardar tutto, piuttosto che fidarsi della
corrotta fede e dei violati giuramenti degli Spagnuoli. Si combattè
anche ne' giorni seguenti; e il vicerè fece ricorso al cardinal
Filamarino, che s'interponesse; ma questo arcivescovo, certamente
fedele al re, siccome quegli che non lasciava di amare anche il povero
suo popolo, disapprovando il tradimento fattogli dopo tanti giuramenti,
mostrò delle difficoltà a mischiarsi di nuovo in questi imbrogli.
Non gliela perdonarono mai più i vendicativi Spagnuoli. Giacchè niun
effetto ebbero i tentativi fatti per altri mediatori di venire alla
concordia, continuarono le ostilità. Crebbero intanto i sospetti
del popolo contro il lor generale Toralto, imputandolo di segrete
intelligenze col vicerè, e di aver impedito l'acquisto di Sant'Ermo.
Veri o falsi che fossero questi reati, è certo che nel dì 22 d'ottobre
posto prigione e processato, ebbe troncato il capo, e il corpo suo per
un piede fu appiccato alla forca. In luogo di lui fu eletto per capo
del popolo Gennaro Annese, uomo di bassa condizione.

Conoscendo nulladimeno i più saggi del popolo che a lungo andare non
potrebbero tener forte contro la potenza e rabbia degl'implacabili
Spagnuoli, e tanto più perchè la nobiltà del regno, per la morte data a
don Peppo Caraffa, sembrava dichiarata contro la plebe; si avvisarono
di fare ricorso alla corona di Francia, ben consapevoli del pronto
volere de' Franzesi in tutto ciò che tendeva alla depression della
monarchia di Spagna. Il _marchese di Fontanay_ ambasciator di Francia,
e i cardinali franzesi esistenti in Roma non lasciarono cadere in terra
le preghiere ed esibizioni dei Napoletani; ne scrissero alla corte, ne
riportarono magnifiche promesse di soccorsi. Trovavasi allora in Roma
_Arrigo di Lorena duca di Guisa_, nelle cui vene circolava il sangue
degli antichi re angioini. Fu egli creduto a proposito, siccome signore
di gran vaglia, per sostenere questa impresa; ed egli l'accettò,
col mostrarsi in apparenza unicamente mosso dall'amor della gloria
in liberare il popolo di Napoli dalla oppressione e tirannia degli
Spagnuoli, e di ridurre Napoli a forma di repubblica; ma con desiderio
segreto, e non senza speranza, che assistendogli la fortuna, potesse
la corona di Napoli cader sul suo capo. Nel dì 13 di novembre si
mosse egli da Roma con poche feluche, ed ebbe la sorte di felicemente
sbarcare a Napoli, dove da quel popolo fu accolto con incredibil
allegrezza; e dopo aver fatte alcune prodezze, ottenne il comando
dell'armi, continuando nondimeno Gennaro Annese nella superiorità del
governo civile. Ma non andò molto che cominciarono gare e gelosie fra
questi due capipopolo; pure il Guisa seppe far tanto, che si fece
proclamar duca ossia doge della repubblica di Napoli. Più curiosa
cosa fu il veder comparire alla vista di quella gran città il duca
di Richelieu con potente flotta franzese, ma senza mai accordarsi col
duca di Guisa e col popolo. Chi disse perchè il Guisa, che avea molto
alzata la cresta e tendeva alla corona, non volle che i Franzesi gli
sturbassero quella caccia, sperando di compierla senza di loro; chi,
perchè il popolo napoletano, se ammetteva i Franzesi, temeva di mutar
solamente il giogo, laddove intenzione sua era di scuoterlo affatto;
e chi, che il duca di Guisa odiava il _cardinal Mazzarino_, ovvero
che il cardinale mirava lui di mal occhio, e che, per conseguente, i
Franzesi non vollero porgergli aiuto, e se ne tornarono colla flotta a
Portolongone. Non mi stenderò io più oltre in questo racconto. Esistono
in franzese e in italiano le memorie del medesimo duca di Guisa,
tramandate col mezzo della stampa ai posteri, dove egli dipinse quegli
affari secondo che a lui parve il meglio.

E pur qui non finirono le novità di Italia nell'anno presente.
Perchè in Piemonte scarseggiavano di forze i Franzesi nulla poterono
operare, anzi lasciarono che il governator di Milano s'impadronisse
di Nizza della Paglia, senza neppur tentarne il soccorso. Ma intanto
il gabinetto di Francia lavorava per muovere contro lo Stato di Milano
dei nuovi nemici, e gli venne fatto di tirar nel suo partito _Francesco
I d'Este_ duca di Modena. Non avea questo principe ommessa diligenza
veruna per attestare il suo ossequio alla corona di Spagna; le aveva
anche offerto il suo servigio. Trovò sempre dal ministero milanese
attraversato, anzi contrariato ogni suo maneggio; e spezialmente ebbe
a dolersi perchè gli Spagnuoli gli negavano il possesso di Correggio,
che pur gli era stato venduto dall'imperadore. Si prevalse il Mazzarino
di questi dissapori per condurre sul principio di settembre esso duca
in lega colla Francia, la quale, facendo la liberale colla roba altrui,
facilmente accordava che tutte le conquiste da farsi nello Stato di
Milano sarebbono in pro di chi le facesse, con obbligo nondimeno di
prendere il possesso di ogni acquisto a nome del re, il qual poscia
a suo tempo ne darebbe fedelmente il possesso ai conquistatori.
Quattro mila fanti e mille e cinquecento cavalli franzesi vennero da
Piombino sul Reggiano, ai quali il duca Francesco unì un pari numero
di combattenti. Riuscì al duca con questa gente sul fine del suddetto
mese di valicare il Po, e di spargere il terrore fra gli Spagnuoli,
che tutti si ritirarono alla difesa di Cremona. Colà comparve
l'esercito gallo-estense, e si fecero alcune fazioni, e il tutto
finì in far solamente paura agli Spagnuoli. Non andando d'accordo col
duca gli uffiziali franzesi; non venendo mai il _principe Tommaso_,
benchè chiamato a questa impresa, e crescendo ogni dì più le pioggie
e i fanghi dell'ottobre, bisognò battere la ritirata. Si ridusse
quell'esercito ai quartieri di verno nella ricca e nobil terra di
Casal Maggiore del Cremonese, dove patì de' gran disagi per mancanza di
foraggi e d'altre provvisioni. Nell'isola di Candia poco profittarono
in quest'anno le armi venete, anzi riuscì a' Turchi di accostarsi
alla città di Candia stessa, e di fortificarsi in quei contorni.
Celebre nondimeno riuscì la nave capitana di Tommaso Morosino, che
contro cinquantadue galee nemiche valorosamente si difese. Vi lasciò
gloriosamente la vita il prode generale, ma vi perirono de' Turchi più
di mille e cinquecento persone. Maggior felicità provarono i Veneziani
nella Dalmazia, dove ricuperarono Novigrado, difesero bravamente
Sebenico, e ridussero alla loro ubbidienza Nadino, Scardona, Zemonico
ed altri luoghi.




    Anno di CRISTO MDCXLVIII. Indizione. I.

    INNOCENZO X papa 5.
    FERDINANDO III imperad. 11.


Sul fine dall'anno precedente il _duca di Guisa_, non contento di far
guerra in Napoli agli Spagnuoli, pensò a conquistar anche varie città
del regno, e mosse in quante parti potè banditi e mal affetti al nome
spagnuolo, dispensando a larga mano patenti ed uffizii. Sopra tutto
a lui premeva la città d'Aversa, troppo importante pel trasporto dei
viveri. Era questa per ordine del vicerè divenuta piazza d'armi dei
baroni napoletani commossi alla difesa della corona, sotto il comando
di don Vicenzo Tuttavilla. Ma fra questi nobili non mancavano di
quelli che mal sofferivano la dominazione spagnuola. Con più di dieci
mila armati andò a quella volta il Guisa, e in diversi incontri ne
riportò delle spelazzate. Tuttavia avendo le sue genti occupata Nola ed
Avellino, ed essendosi ribellate le provincie di Salerno e Basilicata,
restò Aversa in grave pericolo, perchè priva di soccorso. Tanto innanzi
crebbero quivi le angustie, che que' nobili di colà si ritirarono
a Capoa, lasciando la città nella vigilia dell'Epifania in potere
del Guisa, la cui gente tenne lor dietro, e mise il campo anche alla
stessa Capoa. L'acquisto di Aversa portò grande onore al Guisa, e somma
allegrezza ai popolari; ed egli poi fece ogni sforzo per trarre nel
suo partito i nobili, ma senza poterli rimuovere dalla fedeltà verso
il re di Spagna. Era intanto il vicerè _duca di Arcos_ odiato a morte
dal popolo, e neppure ben veduto dalla nobiltà di Napoli. Ora facendo
i più saggi ministri amatori della patria delle segrete consulte per
trovare riparo alle presenti piaghe, e tenendo anche intelligenza con
Gennaro Annese capo del popolo, che era col cuore alienato affatto dal
duca di Guisa: fu in fine creduto il mezzo più proprio di giugnere alla
sospirata pace, quello di rimuovere dal governo esso duca di Arcos,
e di sostituire in esso pro interim _don Giovanni d'Austria_, che
tuttavia colla flotta spagnuola si tratteneva in quei mari. Il non aver
egli reato alcuno presso il popolo, l'essere figlio del re, e giovane
assai amabile, e il potersi sperare che quanto egli promettesse,
riporterebbe l'approvazione della corte, animò ciascuno a desiderare
questa mutazione. Contuttochè il _cardinal Filamarino_ arcivescovo
fosse mirato con occhio bieco dagli Spagnuoli, perchè in questi viluppi
faceva la figura di neutrale e manteneva buona corrispondenza col duca
di Guisa e col popolo, pure fu interrogato del suo parere. E siccome di
cuore desiderava questo porporato il bene della patria e insieme l'onor
della corona di Spagna, concorse anch'egli a consigliare la deposizione
del vicerè, come il migliore spediente agli affari, che per altro
minacciavano precipizio: e tanto più perchè riuscì al duca di Guisa
di occupare il borgo di Chiaia, che tagliava la comunicazion degli
Spagnuoli per terra col resto del regno. Talmente dunque si adoperarono
col duca d'Arcos i suoi confidenti, che l'indussero ad imbarcarsi, e
ad abbandonar Napoli nel dì 26 di febbraio. Servì la sua partenza a
maggiormente unire il baronaggio al partito e servigio reale.

Nè mancò don Giovanni d'Austria, assistito da saggi consiglieri, di
promuovere a tutto potere la concordia coi popolari, esibendo general
perdono e aumento di grazie. Ma cotanto era cresciuto lo sconcerto
delle cose, che troppo difficile alle pruove si trovò il rimedio.
Imperciocchè la malattia di Napoli s'era dilatata dappertutto il regno;
e il duca di Guisa, siccome ben provveduto di spie, venendo a scoprire
i segreti maneggi, sturbava tutto, ed avrebbe anche volentieri messe
le mani addosso a Gennaro Annese, se non l'avesse ritenuto il sapere
ch'egli teneva filo colla corte di Francia, e che da essa veniva
stimato non poco. Con tutte non di meno le sue lusinghe e raggiri non
potè mai esso duca ottenere il suo primario oggetto, che era quello
di farsi proclamare re. Dissi sconvolto anche il regno, e volli dire
che non v'era provincia o città dove non regnasse la discordia, e
succedessero frequenti tumulti ed uccisioni, sostenendo gli uni la
libertà, e gli altri la regale autorità. Trovaronsi allora nobili che
sposarono il partito de' popolari; e il Guisa faceva trapelare in ogni
parte i suoi emissarii. In Taranto, in Ariano, in Chieti, nell'Aquila
e in altre principali città penetrò quel pernicioso influsso. E
basti questo poco, giacchè io non posso tener dietro a tutte le
fila di questa imbrogliatissima matassa, e al lettore riuscirà più
caro d'intendere come la provvidenza degli uomini favorita da Dio la
sbrogliasse: il che accadde nel presente anno. Non avea già dimenticato
il duca di Guisa di essere franzese. In mezzo ai grandi affari marziali
trovava egli il comodo di divertirsi, e di spendere più ore con
principesse e dame; e parea che più dell'altre gli piacessero le più
belle. Molto di questo si parlava, anzi si sparlava per Napoli; e ai
saggi del suo seguito, e più ai mariti delle persone da lui amate, al
maggiore segno dispiaceva questo suo rituale. Sapeva in oltre Gennaro
Annese (personaggio di tanto polso fra' popolari) qual segreta rabbia
contra di lui covasse in suo petto il duca; nè sapea digerire che
dopo tante intenzioni date da lui di formare il senato della nuova
repubblica, non ne venisse mai quel dì. Si aggiunse, che portato a
notizia del medesimo duca che Antonio Basso e un suo fratello, amendue
di corte del cardinale arcivescovo, il mettevano in canzone quasi egli
fosse venuto a Napoli per darsi spasso, per utilizzar la sua persona
e per deludere il povero popolo, li fece prendere, e, al dispetto di
tutte le preghiere del cardinale, del suddetto Annese e degli altri
maggiori del popolo, li fece decapitare. Per questa indiscretezza
e crudeltà, e per altri suoi passi violenti, si alterarono forte i
maggiori del popolo; e però nel dì 10 di marzo esso Annese, Vincenzo
d'Andreis provveditore generale, ed Antonio Mazzela eletto del popolo,
che erano ruote principali della repubblica popolare, spalleggiati da
quattro mila persone, marciarono verso il duca con animo di portare
in trionfo la sua testa. Avvisatone il Guisa, salì tosto a cavallo, e
colla sua guardia di moschettieri sì intrepidamente andò loro incontro,
che appena sparato alcune archibugiate dai suoi all'aria, i capi
presero la fuga. Essendo rimasto confuso quel popolaccio, appena udì
le maestose e insieme tenere parole dell'eloquente duca, che tutti
si diedero a gridare: _Viva il duca di Guisa_. Tante cabale poscia
ordì il Guisa per far credere il Mazzela eletto del popolo venduto
agli Spagnuoli e ai nobili, che gli riuscì di fargli mozzare il capo.
L'Annese allora e gli altri suoi seguaci trattarono segretamente
col vicerè novello per liberar la patria dal Guisa, e restituirle la
quiete.

Era venuto a quel governo, con assenso e volere del giovinetto _don
Giovanni d'Austria_, poco prima, _don Ignigo Velez di Guevara conte
d'Agnate_. Con lui concertò lo stesso Annese le maniere di dar la
caccia al duca di Guisa, e di liberar la città da tanti travagli.
Correvano i primi giorni di aprile, quando il vicerè spedì tre galee
ad occupar Nisita fuori di Napoli, immaginando che per l'importanza
del posto vi accorrerebbe tosto il duca, siccome in fatti avvenne,
avendo egli condotto seco circa otto mila persone. In questo mentre,
cioè nella notte precedente al dì sei del suddetto aprile, usciti dai
castelli don Giovanni ed esso vicerè, e quanti mai nobili erano con
loro, facendo marciare in ordinanza quasi tutte le truppe spagnuole,
andarono senza resistenza a prendere le porte e i posti principali
della città, e spezialmente fu loro consegnato dall'Annese il torrione
del Carmine, cioè la principal fortezza del popolo. In una parola
pacificamente s'impadronirono di tutta la città. Qualche difesa fu
fatta al palazzo dove abitava il duca, ma poco durò. Non si trovò
persona che facesse la carità di bruciar la segreteria di lui, dove
si trovarono tutte le corrispondenze ch'egli avea tenuto con tanti
regnicoli: il che fu poi la rovina di assaissime persone. Avvisatone il
Guisa, fece quanto potè per rientrare in città, ma non gli venne fatto.
Però col seguito di pochi suoi fedeli si mise in viaggio alla volta
di Roma. O per accidente o per tradimento, nel passar fuori d'Aversa
andando a Capua, fu scoperto, perseguitato e preso. Condotto in
prigione a Gaeta, venne poi trasportato in Ispagna, dove chiuso in una
fortezza, ebbe quanto tempo volle per digerire le memorie ch'egli ci
lasciò; e in fine, nell'anno 1652, per intercessione del _principe di
Condè_, oppure del _duca d'Orleans_, fu rimesso in libertà. Tenne per
fermo la gente savia che se il Guisa colle parole avesse accompagnati
i fatti, con istabilire la repubblica di Napoli, dove avessero avuta
parte anche le altre provincie e città del regno, ed anche la nobiltà,
quivi sarebbe venuto meno il dominio spagnuolo. Ma perchè egli mirava
più alto, e pensava a sè stesso, non giovò al popolo e rovinò sè
medesimo. Similmente se i Franzesi fossero accorsi con poderose forze,
finchè il Guisa si trovava in vigore, non poteano reggere a una sì
gran tempesta gli Spagnuoli per mancanza di gente e di viveri. Arrivò
solamente sul principio d'agosto con una flotta numerosa di legni in
quei mari il principe Tommaso di Savoia, e misesi anche ad assediar
Salerno. Trovò troppo mutati gli affari, e fu forzato a ritornarsene
con poco onore. Si andò poi riducendo, benchè non senza fatica, alla
primiera ubbidienza il resto dello sconvolto regno di Napoli; ma si
diede principio ad un'altra non lieve tragedia in quelle parti. L'usar
clemenza e il perdonare per lo più non furono virtù favorite nella
nazione spagnuola. Però il _conte d'Agnate_ vicerè, che avea ritrovato
nella segreteria del duca di Guisa un arsenale di carte convincenti
di fellonia e di male intelligenze chiunque non amava il governo
spagnuolo, e voleva in oltre dare al popolo un esemplare gastigo della
passata ribellione, stancò da lì innanzi i tribunali coll'immensa
copia dei processi; infierì colle scuri e colle forche contra di chi
non s'era avvisato di fuggire; e coi bandi e confischi si vendicò di
chi avea saputo sottrarsi alle sue griffe. In una parola, si credè
risuscitato in lui il crudele duca d'Alva flagello della Fiandra.
Stesesi ancora il suo rigore contro la nobiltà, che pur tanto avea
fatto in servigio della corona di Spagna. E Gennaro Annese, non ostante
il merito che s'era acquistato colla corona suddetta, lasciò in fine il
capo sopra di un palco. Con più moderazione e prudenza attese in questi
tempi il _cardinal Trivulzio_ a rimettere la serenità in Palermo e nel
regno di Sicilia, in guisa che potè poi rinunziarlo tutto pacificato a
_don Giovanni d'Austria_, che a lui succedette in quel governo.

Fece orrore in quest'anno la congiura ordinata da alcuni tristi, cioè
da don Giovanni Gandolfo religioso dell'ordine di san Bernardo, da
Bernardo Sillano senator di Torino, e da Giovanni Antonio Gioia, contro
l'innocente vita del giovinetto duca di Savoia _Carlo Emmanuele_, e
di _madama reale Cristina_ sua madre. Cercandosi chi avesse composto
uno scandaloso almanacco che prediceva tragiche avventure, gastighi di
ministri e morti di gran personaggi, se ne scoprì autore il suddetto
religioso. Preso costui sul fine dell'anno precedente, venne poi
rivelando i complici, e il nero disegno da lor fatto di estinguere
il sovrano e la madre o con veleni o con fattucchierie. Erano costoro
del partito dei principi Maurizio e Tommaso zii del duca. Il Sillano
improvvisamente morì in prigione; ebbero il Gandolfo e il Gioia dalla
giustizia il meritato fine. Fu in tal congiuntura che madama reale
si vendicò del principe Tommaso. Mentre egli era impegnato nella
spedizione per Napoli, ella col figlio, verso il dì 20 di giugno,
fingendo una caccia, si appressò ad Ivrea, e ricevutavi dentro colle
sue guardie dall'incauto governatore, con galanteria se ne impossessò,
mandando a spasso la guernigion d'esso principe Tommaso. Le turbolenze
del regno di Napoli dovettero cagionar dei mali umori nella vicina
pontificia città di Fermo. Quivi la nobiltà per cagion dell'estrazione
dei grani superflui, comandata da Roma, se la prese contro l'innocente
governatore, cioè contra _monsignor Uberto Maria Visconte_; ed
attizzata la plebe, ne avvenne che al povero prelato tolta fu la vita
in quella sedizione. Accorse colà il _cardinal Montalto_, che colla
sua saviezza impedì il progresso nel pernicioso tumulto, finchè da lì
a poco sopraggiunse _monsignor Imperiale_ con due mila soldati, che
trovò fuggito il popolo. A molti di coloro costò la vita, o un rigoroso
bando la lor crudeltà e ribellione. Rimasto vedovo _Francesco I duca_
di Modena, con dispensa pontificia nel dì 12 di febbraio celebrò le
sue nozze colla _principessa Vittoria Farnese_, sorella del fu _duca di
Parma Odoardo_, e poi si preparò a fare una nuova campagna co' Franzesi
nello Stato di Milano. Giunse colà per governatore sul principio di
marzo il _marchese di Caracena_, cavaliere di sperimentato valore e
di grande attività, che trovati i Franzesi annidati a Casal Maggiore
e contorni, tosto cercò gli spedienti per cacciarli di colà. Passò
egli a Cremona con quante forze potè raunare, e andò, nel dì 25 di
maggio, ad impossessarsi di un'isola sul Po in faccia ad esso Casal
Maggiore, e bravamente ancora ne difese il possesso contro i Franzesi.
Sollecitava intanto il duca di Modena i soccorsi a lui promessi da
Parigi, e facea tutti i preparamenti per uscire in campagna colle sue
genti; e perchè Casal Maggiore scarseggiava di viveri, trovò maniera
di farvi giugnere quattrocento sacchi di farina. Ricevuto poi ch'egli
ebbe le truppe franzesi sbarcate a Lerice, ed unite colle sue, passò
il Po, e andò col _maresciallo di Plessis Pralin_ a congiugnersi col
_conte di Novaglies_, postato in Casal Maggiore, formando un'armata di
quattordici mila tra fanti e cavalli. S'erano gli Spagnuoli premuniti
con un terribil trincierone lungo alquante miglia, per tener lontano
da Cremona il nemico. Fu risoluto di levar tale ostacolo, e nel dì
30 di giugno s'andò all'assalto. Non lasciarono gli Spagnuoli di fare
una gran difesa, ma in fine si videro costretti alla fuga, con istrage
di molti di loro e perdita delle artiglierie. Qui tosto cominciò la
discordia. Voleva il duca correre subito all'assedio di Cremona. Era
egli general dei Francesi, non per comandar loro nelle cose d'onore, ma
per ubbidire in quelle di guerra. Il maresciallo di Plessis pretendeva
che si progredisse per entrar nel cuor di Milano; ma perchè tentato
più di una volta il passaggio dell'Adda non riuscì, condiscese in fine
di strignere Cremona. Pontava il duca Francesco che si prendesse prima
la città debole di mura; presa questa, facile sarebbe l'espugnazione
del castello; e tale era ancora il sentimento dei più saggi. Ma il
maresciallo si ostinò, e la volle vinta, che gli sforzi solamente si
facessero contra il castello, restando intanto al Caracena libero il
passo per Po a mandar gente e viveri nella città, che poi somministrava
quanto occorreva al castello medesimo. Fu creduto che al maresciallo di
Plessis non piacesse quell'acquisto, perchè destinato in pro del solo
duca, e non della Francia; ed altri vollero ch'egli cercasse un cattivo
esito a quell'impresa, per iscreditare il _cardinal Mazzarino_, contra
di cui tante tempeste nello stesso presente anno si svegliarono dai
fazionarii in Francia.

Ma lasciando stare gli astrusi gabinetti del cuore umano, quel che è
certo, con vigore fu impreso quell'assedio, e colà comparve ancora dal
Piemonte con giro fatto fino sul Reggiano il _marchese, Guido Villa_,
seco menando tre mila cavalli e due mila fanti, tutta gente scelta.
Non mi fermerò io a descrivere gli approcci, le mine, e gli assalti,
le sortite, e le altre fazioni militari ivi accadute con singola
bravura d'ambe le parti, e la mirabil assistenza data dal marchese
di Caracena ai difensori, che costò la morte di molta gente e di non
pochi distinti uffiziali. Merita spezialmente memoria il suddetto
marchese Villa nobile ferrarese, che mentre col duca di Modena e col
maresciallo franzese va speculando un posto de' nemici, colpito da una
palla di cannone nel dì 24 d'agosto lasciò ivi la vita: generale di
chiarissimo nome, e fedelissimo alla real casa di Savoia, alla quale
mancò un personaggio che in tanti fatti di guerra si era segnalato, e
godeva anche il titolo di tenente generale della Francia, benchè non
fosse ben veduto in tale occasione dal superbo maresciallo di Plessis.
Giunsero sino alla fossa del castello gli assedianti, ma con tutti
i loro sforzi non poterono mai superarla. Sopraggiunsero intanto le
pioggie, le strade rotte e le difficoltà di ricevere i foraggi e le
vettovaglie; laonde fu astretto l'esercito collegato a levar l'assedio,
e a ritirarsi parte a Casal Maggiore e nelle vicinanze, e parte negli
Stati del duca di Modena. Acquistarono nell'anno presente l'armi venete
l'importante fortezza di Clissa, e si diedero a munirla con maggiori
fortificazioni. Ma nel dì 7 di marzo una orribil tempesta conquassò
tutta la loro armata navale. Tre galee, fra le quali la capitana e
due vascelli, soccombendo al furore dei venti, s'affondarono, e fu
compianta la morte di assaissimi nobili, e massimamente quella del
capitan generale _Giambatista Grimani_, a cui fu sostituito _Luigi
Mocenigo_. Impresero in quest'anno i Turchi daddovero l'assedio della
città di Candia, riuscito dei più memorabili che ci abbia conservata la
storia antica e moderna, dove fece maraviglie di provvidenza e valore
la repubblica veneta. Nè si dee tacere che nell'anno presente, a dì
24 di ottobre, fu conchiusa in Munster la pace tra _Ferdinando III
imperadore, Lodovico XIV re_ di Francia, gli _Svezzesi_ e i _principi
dell'imperio_: pace sommamente pregiudiciale alla religion cattolica,
e favorevole ai protestanti. Ed ecco i maligni frutti di tante guerre
suscitate e fomentate, per abbattere la casa d'Austria, dalle gran
teste politiche de' cardinali _Richelieu e Mazzarino_, cadaun de' quali
niuno scrupolo si mettea, purchè soddisfacesse all'ambizione, se nello
stesso tempo veniva a deprimersi il cattolicismo e ad aumentarsi il
regno della eresia. Contra di questa pace protestò _monsignor Fabio
Chigi_, nunzio allora apostolico, che fu poi papa, e volle che si
cassasse il suo nome inserito in essa. Protestò ancora _papa Innocenzo
X_, ma con armi di carta, che non sogliono far paura ai potenti.




    Anno di CRISTO MDCXLIX. Indizione II.

    INNOCENZO X papa 6.
    FERDINANDO III imperadore 12.


Avea fin qui la corte di Francia colle sue armate e co' suoi raggiri
tenuta in continui imbrogli l'Europa tutta, e se ne giva superba per
aver in più guise indebolita la potenza delle due linee austriache. Di
un po' d'umiliazione abbisognava ella, ed appunto cominciò a provarla,
perchè l'odio e l'invidia di molti contra del _cardinal Mazzarino_
proruppe in sedizioni, e finalmente si convertì in una guerra civile. A
me non appartiene di dirne di più. Il non potere per questo i Franzesi
accudire alle cose d'Italia, e l'essersi per le diserzioni e per le
malattie ridotta a poco la loro armata in Lombardia, cagioni furono che
il vigilante _marchese di Caracena_ giudicò venuto il tempo di mettere
in dovere _Francesco I duca_ di Modena, che tanto aveva osato contro
la corona di Spagna. Pertanto, senza voler aspettar la primavera, sul
principio di febbraio mossosi da Cremona con sei mila fanti e tre mila
cavalli, ricuperò Casal Maggiore, e, passato il Po, fece un'invasione
nello Stato d'esso duca. Giacchè la fortezza di Brescello ben munita
non mostrò paura alcuna di lui, s'impadronì di Castelnuovo, Gualtieri
e Boretto. Maneggiavasi intanto _Ranuccio II duca di Parma_ per quetar
questi rumori, considerandoli per troppo pregiudiciali anche al dominio
suo, e riuscì in fine ai suoi ministri di conchiudere la pace fra il
Caracena e il duca di Modena. Fu questa sottoscritta nel dì 27 del
suddetto mese di febbraio, per cui esso duca rinunziò alla lega co'
Franzesi, e promise che il _cardinale Rinaldo d'Este_ suo fratello
dimetterebbe la protezion della Francia, con fargli sperare gli
Spagnuoli una più rilevante ricompensa (fiori che non produssero mai
frutti), e con rimettere il duca in grazia e sotto la protezione del re
Cattolico. Tornò ancora in Correggio il presidio spagnuolo: condizione
che sopra tutto scottò all'Estense. Licenziò esso duca, venuta che fu
buona stagione, le truppe franzesi, che s'andarono ad unir coll'altre
del Piemonte. Niuna maggior prodezza fece dipoi nell'anno presente il
Caracena. Perchè è ben vero ch'egli sorprese nel mese di settembre la
terra di Ceva nel Piemonte, e si mise anche all'assedio del castello;
ma ritrovato assai duro quell'osso, grande difficoltà de' foraggi fra
quelle montagne, e mossa d'armi in soccorso di quella rocca, desistè
dall'impresa.

Calò nel giugno di quest'anno in Italia _Maria Anna_ figlia
dell'Augusto _Ferdinando III_ e dell'_imperadrice Maria_ sorella del
re Cattolico _Filippo IV_, destinata in moglie al medesimo re suo zio.
Con pomposa solennità fece ella la sua entrata in Milano, e andò poi
ad imbarcarsi al Finale, per passare in Ispagna. In tale occasione
il general Pimento, ch'era venuto a riceverla colla flotta spagnuola,
spedì gente ad impadronirsi d'Oneglia, marchesato del duca di Savoia
nel litorale della Liguria. Ma poco tardò il governator di Villafranca
a ripigliarla. Seguirono ancora nell'anno presente le nozze di _Carlo
II duca_ di Mantova con _Isabella Chiara_ arciduchessa d'Inspruch,
sorella dell'_arciduca Ferdinando_. Questo illustre matrimonio non
bastò a guarire quel principe dalla sua dissolutezza di vivere. Non si
sapeva intendere perchè il pontefice _Innocenzo X_, in tanto bisogno
della repubblica veneta per la guerra lagrimevole a lei mossa dai
Turchi in Candia, non le prestasse aiuti nell'anno presente, come
avea fatto in addietro, e neppure in soccorso di essa inviasse le sue
galee. Venne poi a scoprirsi l'arcano. Stava tuttavia sullo stomaco
della corte di Roma indigesto il ducato di Castro e Ronciglione,
pel cui acquisto s'erano sì inutilmente profusi tanti milioni nella
guerra di _papa Urbano VIII_. Fra il duca di Parma _Ranuccio_ e i
montisti insorgevano sovente delle controversie, perchè non correano
i frutti pattuiti; e la protezion del papa non mancava a questi
creditori. Furono spediti dalla camera pontificia commessarii colà,
per costringere il duca ai dovuti pagamenti; ma vi trovarono i di lui
soldati che non intendeano questa canzone, e si opposero; laonde furono
costretti a ritornarsene quali erano venuti. Se ne adirò forte il
papa, e fu creduto che il _cardinal Panciroli_ segretario di Stato, e
_donna Olimpia_ cognata del papa, siccome nemici del duca, attizzassero
maggiormente il fuoco. Facevansi perciò dei preparamenti per passare a
maggior rottura; ma interposti gli uffizii del gran duca _Ferdinando
II_ e del _cardinale Albornoz_, si sarebbe verisimilmente trovato
temperamento, se un atto bestiale de' ministri del duca, oppure di un
solo di essi, non avesse condotto al precipizio le cose.

Era stato eletto dal papa e consecrato vescovo di Castro _Cristoforo
Giarda_. Contuttochè fosse detto all'orecchio a questo prelato che
Ranuccio nol volea nei suoi Stati, pure, affidato dalla sua dignità,
e, come si può credere, spinto anche da Roma, colà s'inviò. Per
istrada da alquanti sicarii fu a lui tolta la vita, e la colpa di
questo orrido e sacrilego misfatto fondatamente si rovesciò sopra il
duca di Parma. Non istette più allora a segno il papa, e spedì tosto
il conte Davide Vidman e Girolamo Gabrielli con alcune migliaia di
armati a cignere Castro di assedio. A questo avviso anche il duca di
Parma si diede a far leva di gente; e figurandosi di poter distogliere
da quella impresa il papa, principe che non amava molto di spendere,
appena ebbe formato un picciolo corpo d'armata, che l'inviò alla
volta dello Stato pontificio, con ordine di pagar tutto, e di non
inferir molestia a chicchessia. Alla testa di questi bravi combattenti
marciava il marchese Gaufrido di nazion franzese, uomo di bassissima
condizione, che preso al servigio in qualità di maestro della lingua
franzese dal fu _duca Odoardo_, talmente s'era avanzato nella grazia
di lui e del figlio Ranuccio, che facea la figura di primo ministro
in quella corte. Costui dovea saper tutti i mestieri, e volle darsi
a conoscere anche per valoroso condottier d'armi. La disgrazia portò
che giunto sul Bolognese a San Pietro in Casale, ivi trovò il marchese
Luigi Mattei spedito con gente dal pontefice, ed assistito da molta
nobiltà bolognese e ferrarese, che colla strage di non pochi il mise
in rotta, e fecelo tornare pien di vergogna a Parma. Della lontananza
di lui e della sua sfortuna si prevalse intanto chi l'odiava per
iscreditarlo presso il duca Ranuccio, esagerando spezialmente che
da lui solo era proceduto l'ammazzamento del vescovo. Fu dunque il
Gaufrido immantinente cacciato in prigione e processato, e si trovarono
tali i suoi reati (se veri o falsi, nol so) che perdè la vita e quanti
beni aveva accumulato, cioè, per quanto fu creduto, di un valsente
di quattrocento mila scudi, rimasero applicati al fisco. Sperò ancora
Ranuccio di potere, col gastigo di costui, placare il papa. Ma questi,
dappoichè Castro, vinto dalla fame, fu costretto e rendersi, ordinò che
si demolisse del pari la fortezza, e quante chiese, conventi e case
ivi si contavano, che tutte furono uguagliate al suolo, con essersi
ivi alzata una sola colonna, dove era scritto: QUI FU CASTRO. La sedia
episcopale venne trasferita ad Acquapendente. Perchè il duca di Parma
mancava di forze per reggere a quel contrasto, anzi si facea correre
voce che l'armi pontificie intendeano di passare sul Parmigiano, si
appigliò al consiglio de' saggi, e si accordò colla camera apostolica,
cedendole Castro e Ronciglione, con riserbarsi la facoltà di ricuperar
quello Stato, pagando i debiti, de' quali intanto essa camera si
caricò.

Famoso fu quest'anno per avere l'iniquo Cromuele e i fanatici
parlamentarii condotto _Carlo I Stuardo re_ d'Inghilterra a lasciare il
capo sopra un pubblico palco in Londra: iniquità detestata dall'Europa
tutta. In Venezia, all'incontro, si fece gran festa per una vittoria
riportata da Jacopo da Riva contro l'armata navale de' Turchi. Ancorchè
questa si trovasse numerosa di settantadue galee, dieci maone ed undici
vascelli, e si fosse ricoverata nel porto di Focchie, il da Riva nel dì
6 di maggio animosamente colle navi venete, fra le quali erano alquanti
vascelli olandesi, andò ad assalirla. Attaccarono i Veneti il fuoco
ai legni nemici, tredici dei quali rimasero incendiati; e se il vento
non si voltava, anche il resto andava a perire. In mano de' Veneziani
vennero una nave turchesca, una galeazza e una galea sottile. Più di
quattro mila Turchi fra soldati e marinari fu creduto che perdessero
ivi la vita. Il Valiero nondimeno lascia intendere che tal vittoria
troppo fu amplificata, e riuscì più di nome che di fatti. Tali prodezze
bensì fecero in quest'anno i difensori della città di Candia, che i
Turchi slargarono quell'assedio, ritirandosi ai primi alloggiamenti;
ma non cessarono per questo i combattimenti in quelle parti. Nel
dicembre un'utile costituzione fu pubblicata da _papa Innocenzo
X_, in cui comandò che si desse nota fedele di tutti i monisteri e
conventi dell'Italia, delle loro rendite e del numero dei religiosi
ivi abitanti, proibendo intanto il vestire nuovi religiosi. Questo era
un preliminare della santa intenzione del pontefice di abolir tutti i
conventi, dove pel poco numero dei convittori non si potea conservar la
regolar disciplina.




    Anno di CRISTO MDCL. Indizione III.

    INNOCENZO X papa 7.
    FERDINANDO III imperadore 13.


Nel dì 24 del precedente dicembre avea _papa Innocenzo_ aperta la porta
santa e dato principio al giubileo romano, che si vide poi celebrato
con copioso concorso di gente. Se grande fu la divozion de' popoli,
maggiore ancor fu la pietà e carità del vecchio pontefice, il quale con
profusion di limosine accolse i poveri pellegrini, assistè alle loro
mense, lavò loro i piedi, eccitando coll'esempio suo a fare altrettanto
la nobiltà romana. Varii principi della cristianità si portarono a
partecipar di quelle indulgenze. Trovavasi in questi tempi lacerata la
Francia dalle fazioni, sedizioni e guerre civili, senza rispetto alcuno
al medesimo giovinetto _re Luigi XIV_; nè restava luogo a quella corte
di sostenere gli affari suoi in Italia. Ciò considerato dal consiglio
di Spagna, e dai ministri del re Cattolico in Milano e Napoli, fu
presa la risoluzione di snidar da Piombino e Portolongone i Franzesi.
Erano divenute quelle due fortezze un ricettacolo di corsari, che
infestavano tutto il Mediterraneo. Cominciò dunque a farsi in Sicilia,
Napoli e Milano gran preparamento di navi e di combattenti. Per questo
minaccioso apparato restavano in apprensione il _gran duca Ferdinando_
e i _Genovesi_; ma cessò ogni lor sospetto, allorchè videro messi alla
vela tanti legni approdare ai lidi di Piombino. Sopra quella flotta
venivano spezialmente _don Giovanni d'Austria_, come generalissimo di
mare, il _conte d'Ognate_ vicerè di Napoli, e il _principe Ludovisio_,
a cui aveano già i Francesi tolta quella città e principato. Fu dato
principio all'assedio di Piombino, e le artiglierie cominciarono a
bersagliar quella mura; ma sostenendo con vigore i lor posti, e facendo
di tanto in tanto sortite i Franzesi, lentamente procedevano le offese.
La state bollente e l'aria malsana di quel basso paese cominciarono
a far guerra agli assedianti, con vedersi languire quegli ancora che
dianzi andavano con tanto coraggio incontro alle palle e spade nemiche.
Sicchè i comandanti, dappoichè furono rinfrescati di gente, che di mano
in mano veniva al lor campo, giudicarono meglio di tentar tutto, e di
passare alle scalate e agli assalti, che di veder perire l'armata di
sole malattie. Ributtati più volte con istrage dei più arditi, pure
sì ostinatamente continuarono questo giuoco, che vittoriosi entrarono
nella città. Ritiraronsi allora nel castello i Franzesi; ma perduta la
speranza di soccorso, da lì a non molto con patti onorevoli ne aprirono
le porte agli Spagnuoli.

Passò dipoi l'esercito sotto Portolongone, e colà giunse altresì colla
sua squadra e con gran copia di munizioni ed attrezzi il _duca di
Tursi_. Trovarono quella fortezza più dura e più difficile di quel che
si credevano, giacchè il signor di Novigliacco suo governatore non avea
lasciata indietro diligenza alcuna per ben munirla di fortificazioni
esteriori, e per provvederla di tutto il bisognevole. Tre mesi durò
quell'assedio, e tante azioni di bravura fecero non men gli aggressori
che i difensori, ch'esso divenne dei più celebri e memorabili di questi
tempi. Gran gente vi perì dalla parte degli Spagnuoli, e spezialmente
quivi lasciarono le lor ossa i Napoletani, siccome spinti più degli
altri ne' maggiori pericoli. Fu infin creduto dalla troppo maliziosa
gente che il conte d'Ognate apposta intavolasse quell'impresa, per
condurre al macello il fiore dei cavalieri e soldati di Napoli, per
vendicare, dopo tante altre pruove di crudeltà, anche con questa
invenzione la ribellione passata, ed impedirne altre in avvenire. Ma
di questo barbaro persecutore de' poveri Napoletani tante doglianze in
fine andarono alla corte di Madrid, che fu egli richiamato dal governo
di Napoli, e fu veduto partirne colle lagrime agli occhi. Terminò
in fine l'assedio di Portolongone, che sarebbe stato più lungamente
sostenuto dal valoroso Novigliaccio, se la sedizione e disubbidienza
dei soldati non l'avesse forzato a far tregua, e poscia a capitolar
la resa, dopo avere ottenuti tutti gli onori militari. Con qualche
felicità anche nell'anno presente proseguirono i Veneziani l'aspra
lor guerra contra dei Turchi, mostrandosi quegl'infedeli sempre più
accaniti dietro alla conquista dell'isola di Candia. Perchè si avvidero
che gran sangue e poco frutto costava loro il voler espugnar colla
forza la città capitale, ricorsero ad un altro ripiego; e fu quello di
fabbricare, oltre ad altri fortini precedentemente fatti, in vicinanza
di essa città una fortezza regolare, a cui posero il nome di Candia
Nuova: consiglio che riuscì sommamente pregiudiziale ai Veneti nei
tempi avvenire. Posto di molta importanza presso la Canea era il forte
di San Todero, ossia Teodoro. Sbarcati colà i coraggiosi Veneziani,
sì fattamente col furore delle artiglieria sbigottirono quel presidio,
che espose bandiera bianca, e diede la piazza. Immensi tesori intanto
consumava la repubblica in questa guerra per tanti legni che manteneva,
e per la esorbitante copia di gente che continuamente conveniva
inviare in Candia, dove le battaglie e le malattie mietevano a gara
le vite degli uomini. Nel dicembre di quest'anno seguì in Torino lo
sposalizio della principessa _Adelaide di Savoia_, sorella del regnante
duca _Carlo Emmanuele II_, col _principe Ferdinando_ primogenito di
_Massimiliano elettor_ di Baviera: funzione che fu solennizzata con
varietà di suntuose feste e di pubblici divertimenti. Non tardò molto
questa principessa ad assumere il titolo di elettrice per la morte del
suddetto elettore suocero suo. Non andò poi essa principessa se non nel
1652 in Baviera.




    Anno di CRISTO MDCLI. Indizione IV.

    INNOCENZO X papa 8.
    FERDINANDO III imperad. 14.


Era tuttavia vivente l'imperadrice vedova _Leonora Gonzaga_, già
sorella di _Francesco Ferdinando_ e _Vincenzo_ duchi di Mantova.
Essendochè il regnante Augusto _Ferdinando III_ avea risoluto di
passare alle terze nozze, cotanto ella si adoperò, che portò al trono
imperiale un'altra _Leonora Gonzaga_, cioè la sorella del regnante duca
di Mantova _Carlo II_. Nel marzo del presente anno s'incamminò essa
alla volta di Vienna, accompagnata dalla _duchessa Maria_ sua madre,
dal _fratello duca_ e dalla cognata _Isabella Chiara_, d'Austria.
Divenne poi questa principessa generosa protettrice degl'Italiani in
quella corte. Gran pregio fu della casa Gonzaga l'avere in questi tempi
due imperadrici e una regina di Polonia viventi, se non che l'ultimo
parentado le costò ben caro, per aver dovuto impiegar buona parte di
quanto le restava in Francia di Stati, per costituire una pinguissima
dote ad essa regina di Polonia. Qualche tentativo fece in quest'anno
il _marchese di Caracena_ governator di Milano. Dopo aver presa
Castigliola nel territorio d'Asti, e demolite le sue fortificazioni,
lasciandosi indietro l'altre piazze, con somma sollecitudine s'inoltrò
fino a Moncalieri, tre miglia lungi da Torino. Per questa novità gravi
sospetti insorsero in mente del _principe Tommaso_ e de' Franzesi,
padroni della cittadella di Torino, che passasse qualche intelligenza
fra gli Spagnuoli e madama reale, per mettere l'assedio alla medesima
cittadella. Ma ad altro non tendevano le mire del Caracena che a
tirar la duchessa a qualche accomodamento: dal che si mostrò ella
troppo aliena. Essendo intanto pervenuto qualche soccorso di gente
ai Franzesi, smontato esso marchese da' suoi alti pensieri, tornò a
cercar la quiete nello Stato di Milano. Prosperamente camminarono in
questo anno gli affari della veneta repubblica nella guerra di Candia.
Nel dì 22 di giugno uscì pomposamente in mare l'armata turchesca,
composta di settantatrè galee sottili, di sei maone, di cinquantatrè
grosse navi e di altri legni minori. Fra le isole di Santorini e Scio
s'incontrò colla veneta armata, la quale, quantunque inferiore di
numero di legni, pur superiore di coraggio, si accinse alla battaglia,
e da lì a poco l'attaccò. Ma era tardi, e sopraggiunta la notte, divise
il conflitto. Nel giorno seguente si trovarono di nuovo a fronte
le due nemiche armate, e si ripigliò il terribile combattimento. La
vittoria si dichiarò in fine per li Veneziani, essendo stati costretti
i Turchi a ritirarsi. Presero i vincitori cinque grossi vascelli
barbareschi, tre altri turcheschi, con una maona e colla nave capitana
del rinegato bassà della Morea. Cinquecento furono i prigioni; degli
estinti dal ferro e dal mare non si potè sapere il numero. Fu anche
dipoi da essi Veneti messa a sacco l'isola di Leria, e incendiate
molte navi turchesche da carico. Non cessava intanto lo ambasciadore
di Francia in Costantinopoli di far proposizioni di pace, ma sempre
indarno, pretendendo pertinacemente la Porta che la comperassero i
Veneti colla cessione di Candia. Accrebbe in quest'anno il _pontefice
Innocenzo X_ un insigne ornamento alla mirabil città di Roma,
coll'avere disotterrato ed inalzato in piazza Navona un nobilissimo
obelisco, ossia guglia, già trasportata dall'Egitto a Roma da _Antonino
Caracalla_ Augusto. Sopra una gran base, che ha figura di uno scoglio,
ornato di belle statue, da cui scaturiscono quattro copiose fontane,
fu riposto quel prezioso monumento della più rimota antichità, ed altri
ornamenti si videro aggiunti alla medesima piazza.




    Anno di CRISTO MDCLII. Indizione V.

    INNOCENZO X papa 9.
    FERDINANDO III imperad. 15.


Fu in quest'anno che _papa Innocenzo X_, considerando i molti e gravi
disordini provenienti alla regolar disciplina da tanti conventini di
frati, venne finalmente alla risoluzion di schiantarli. Non solamente
nelle castella, ma anche nelle picciole ville d'Italia aveano
essi frati a poco a poco piantato il nido, e quivi si godevano un
bell'ozio, sovente anche scandaloso, intenti, se poteano, a procurarsi
dalla divota gente de' buoni lasciti, per poter menare una vita più
deliziosa. Dimorandovi pochi religiosi, niuna osservanza restava fra
essi delle sante regole del loro istituto. Alla riforma dunque di
tali abusi mise man forte lo zelante pontefice, e nel dì 15 d'ottobre
suppresse e ridusse a stato secolare tutti que' conventi, dove pel
poco numero de' religiosi non si potesse osservare la disciplina
regolare. Moltissimi di fatto ne furono suppressi; ma ritrovaronsi
anche maniere e mezzi per farne sussistere assaissimi altri contro la
mente del papa, che a maraviglia intendeva di quanta corruttela degli
ordini religiosi fossero luoghi tali, dove ordinariamente si perde
tutto lo spirito religioso. In questi tempi ancora si vide cangiato
l'animo di esso pontefice verso de' Barberini, fin qui esuli da Roma,
e privi della di lui grazia. Si trovarono insussistenti e calunniose
tutte le accuse intentate contro di loro; giuste e lodevoli tutte
le loro azioni sotto il precedente pontificato. Gran teste erano i
due fratelli cardinali _Francesco_ ed _Antonio_. Il primo, siccome
savio ed esente da ogni reato, seppe conciliarsi la buona grazia de'
principi, e massimamente del gran duca di Toscana, e col favore del
suo partito nel sacro collegio superò dopo qualche tempo la tempesta,
e tornossene a Roma. Rimasto in Francia Antonio, profittò delle sue
disgrazie, con aver ottenuto da quella corte per mezzo dell'amicissimo
_Mazzarino_ pingui abbazie e vescovati, e il grado di limosiniere di
quella corona. Riconciliaronsi in questo anno essi barberini colla
repubblica veneta, con rilasciarle tutte le rendite sequestrate de'
lor benefizii, e donarle per soprappiù dodici mila ducati d'oro da
impiegare nella guerra col Turco. In ricompensa vennero aggregati alla
nobiltà veneta, e si portarono apposta a Venezia _Carlo_ e _Maffeo_
figli di don _Taddeo_ prefetto di Roma, già mancato di vita in Francia,
per ringraziare il senato di questo onore. Ora veggendo _donna Olimpia_
cognata del papa, e gli altri di casa Panfilia declinare all'occaso il
decrepito papa, si avvisarono di troncar la nemicizia coi Barberini, e
di assodar meglio le cose loro, con farsi amica una casa sì potente per
le ricchezze, per le protezioni e pel gran seguito nel sacro collegio.
Però, cancellati gli odii, tornò anche il cardinale Antonio a Roma, ben
accolto dal papa; si stabilirono le nozze di _don Maffeo_ con _donna
Olimpia_ Giustiniani pronipote d'esso pontefice; e a _Carlo Barberino_
per la restituzion del cappello fu conferita la sacra porpora: il che
succedette nell'anno seguente. Sicchè essendo già defunto nel 1646 il
_cardinal Antonio Barberino_ seniore, piissimo cappuccino, e fratello
de' suddetti due porporati, tornò quella casa ad aver tre cardinali
suoi nello stesso tempo viventi, e servirono ad essa le traversie
passate di gloria e di maggior grandezza.

Seguitava intanto ad essere agitata fra balzi ora favorevoli ora
contrarii la fortuna del _cardinal Mazzarino_ in Francia, tuttochè
si mirasse egli protetto dal giovinetto _re Luigi XIV_, che già
avea assunto le redini del governo, e molto più dalla regina madre.
Durando quelle guerre civili, restavano in gran depressione gli
affari dei Franzesi nel Piemonte. Bella congiuntura che era questa al
_marchese di Caracena_ governator di Milano per ricavarne profitto.
Sicuro egli che per le turbolenze suddette non potevano eglino sperar
soccorso, si avvisò di fare un bel colpo, cioè di cacciare il presidio
loro da Casale. Era il principio di maggio, e per coprire il suo
disegno, all'improvviso comparve con tutto l'esercito suo sopra la
città ben fortificata di Trino, ed affrettossi a tirar la linea di
circonvallazione, a formare approcci e mine, a postar artiglierie,
cominciando a bersagliar quella piazza. Si unirono Franzesi e Savoiardi
sotto il comando del giovine marchese Villa e del conte di Verrua,
per dare soccorso; ma ritrovato il Caracena uscito dalle linee in
ordinanza di battaglia per ben riceverli, troppo periglioso parve loro
il tentativo, e se ne tornarono indietro. Sicchè Trino dopo alquanti
giorni capitolò la resa, con avere il Caracena accordato quante
onorevoli condizioni potè mai chiedere il presidio. Dopo l'acquisto
di sì importante fortezza s'inoltrò l'esercito spagnuolo sotto
Crescentino, alla cui difesa trovò ottocento fanti e settanta cavalli,
che pareano risoluti di non volerne dimettere il possesso a chi che
fosse. Si diede principio alle offese, e contuttochè anche il cannone
di Verrua giacente sull'opposta riva del Po incomodasse non poco gli
assedianti, proseguirono vigorosamente, ciò non ostante, i lavori.
Essendo riuscita poco felicemente una sortita della guernigione, venne
essa infine obbligata a rendere la suddetta terra di Crescentino. Fu
dipoi preso anche il castello di Masino, e dato il sacco al paese posto
fra la Dora e il Po. Mandò poscia il Caracena le genti sue a ristorarsi
nel Monferrato, distribuendole in Occimiano, Rossignana, San Giorgio ed
altri luoghi, facendo intanto gli opportuni preparamenti pel sospirato
assedio di Casale.

Ossia che esso Caracena avesse trattato molto prima con _Carlo II duca
di Mantova_, come fu creduto, o che aspettasse a farlo dopo l'acquisto
di Crescentino; certo è che gli venne fatto d'indurre quel principe
a mettersi sotto la protezion della corona di Spagna, e a dar colore
a quella impresa, come progettata in benefizio di lui, e non già
per vantaggio alcuno degli Spagnuoli, a fin di quetar le gelosie che
ne potessero insorgere presso i principi d'Italia. Perciò il duca,
secondo l'uso o l'abuso già da gran tempo introdotto di giustificare
o inorpellare il movimento dell'armi, pubblicò un manifesto, con cui
si studiò di mostrar la necessità sua di aderire agli Spagnuoli, per
giusto timore di perdere tutto, se operava in contrario. Mandò poscia
dal Mantovano mille e cinquecento fanti e trecento cavalli, comandati
dal marchese Camillo Gonzaga, ad unirsi all'armata spagnuola. A questa
unione, siccome aperta dichiarazione del duca contro i Franzesi, tenne
tosto dietro una somma diffidenza fra essi e i cittadini di Casale,
con riguardar cadauna parte l'altra come nemica, non ostante il dover
gli uni e gli altri convivere insieme. Durò questo imbroglio finchè
comparvero ordini del duca a quel senato e preghiere ai Franzesi di
consegnar la città e le fortezze al legittimo lor padrone. Perciocchè
sì destramente allora seppero i cittadini concertar le loro faccende,
che obbligarono i Franzesi a ritirarsi nel castello e nella cittadella.
Ciò fatto, si videro spalancate le porte della città, e vi entrò don
Camillo Gonzaga col marchese di Caracena, il quale non perdè tempo
a formare gli approcci al castello. Questo solamente resistè per tre
giorni, ancorchè fosse ben munito, e il signor d'Espredele ne capitolò
la resa con patti onorevoli di guerra, e insieme con istupore di tutti.
Ma da lì a pochi dì cessò la maraviglia, perchè esso governatore,
incamminato verso il Piemonte, fallò la strada, e andò a finire il suo
viaggio a Mantova, dove fu cortesemente accolto dal duca. Fece dipoi
il signor di Sant'Angello, governatore della cittadella di Casale,
impiccare la di lui statua, se con danno o risentimento dell'originale,
nol dice la storia. Incredibil fu la sollecitudine del Caracena
in assalire la restante cittadella. Nel termine di quindici giorni
fu formata una terribil circonvallazione con fortini ben guerniti
d'artiglierie, e talmente condotti i lavori, che furono prese due mezze
lune e la strada coperta, e si giunse a pie' dei baloardi, sotto i
quali si diede principio a mine e fornelli. Avvegnachè gli assediati,
chiamati alla resa, si chiarissero del pericolo che lor sovrastava,
protestarono di volersi difendere sino all'ultimo sangue. Ma infine
alloggiatisi gli Spagnuoli sulla breccia, venne il tempo di rendersi
con tutti gli onori militari nel dì 22 di ottobre, giacchè non sapea
quel presidio essere in cammino un poderoso soccorso di Franzesi e
Piemontesi, che aveano già passato il Po a Verrua, e che ricuperarono
dipoi Crescentino e Masino. Da don Camillo Gonzaga furono introdotti
nella cittadella mille soldati mantovani e cinquecento monferrini: la
qual nuova sparsa per l'Italia fece rimbombar dappertutto gli encomii
e i plausi alla generosità spagnuola, la quale con tante spese avesse
guadagnata quella sì importante piazza non per sè, ma pel duca di
Mantova, e pareva a tutti un miracolo così gran disinteresse. I soli
Milanesi ne mormoravano, perchè avendo essi non solo con pubbliche,
ma con private contribuzioni ancora, cooperato a quell'acquisto,
aveano seminato e mietuto unicamente per comodo altrui. Essendo poi
venuto a Casale il duca di Mantova, ritirati i suoi dalla cittadella,
v'introdusse ottocento Alemanni della armata spagnuola, pagati da lì
innanzi dalla camera di Milano: con che parve che si scoprisse l'arcano
delle segrete capitolazioni seguite fra esso duca e il Caracena. La
verità nondimeno si è, che il duca vi mise il governatore, e parve far
da padrone anche della cittadella. Per questo negoziato e cangiamento
del duca si alterò forte contra di lui la corte di Parigi; ma il
_cardinal Mazzarino_ non lasciò di calmare, per quanto potè, lo sdegno
del re Cristianissimo.

Nulla di rilievo accadde in questo anno nella guerra più che mai viva
dei Turchi contro la veneta repubblica. Al servigio di essi Veneziani
spedì _Ranuccio duca di Parma_ due mila combattenti ben armati, e
insieme il principe _Orazio Farnese_ suo fratello, a cui fu conferito
il grado di generale della cavalleria veneta. Calarono in Italia
nella primavera gli arciduchi del Tirolo _Ferdinando_ e _Francesco
Sigismondo_ per visitare _Isabella Chiara_ duchessa di Mantova loro
sorella. Di molte feste furono in tal congiuntura fatte in quella
città, e v'intervenne anche _Francesco I duca_ di Modena. Invitati
quei principi da esso duca, vennero poi nel dì 10 di aprile insieme col
_duca Carlo II_ e colla duchessa di Mantova a Modena. E perciocchè uno
dei pregi dell'Estense era la magnificenza, trattenne egli per più dì
quell'illustre brigata con suntuosi divertimenti di commedie, caccie,
conviti e danze. Superbo spezialmente riuscì un torneamento a cavallo
fatto nella piazza del castello, per le ricche comparse, per la rarità
delle macchine, voli e battaglie: spettacolo descritto e pubblicato
dalla famosa penna del conte Girolamo Graziani segretario del duca.
Restò nulla di meno funestata sì allegra giornata da un sinistro
accidente, cioè dalla morte di Giovanni Maria Molza cavalier modenese,
il quale correndo colla lancia incontro al conte Raimondo Montecuccoli,
miseramente ferito alla gola perdè tosto la vita. Sì afflitto rimase
per questa disavventura il Montecuccoli, perchè suo grande amico era
il Molza, che non tardò a tornarsene in Germania, dove poi divenuto
generalissimo dell'imperadore, diede tanti saggi di valore e prudenza,
che il suo nome passerà chiarissimo anche ai secoli avvenire.




    Anno di CRISTO MDCLIII. Indizione VI.

    INNOCENZO X papa 10.
    FERDINANDO III imperad. 16.


Nella storia ecclesiastica celebre riuscì l'anno presente per la
solenne condanna fatta, nel dì 31 di maggio, da _papa Innocenzo X_
delle cinque proposizioni di _Cornelio Giansenio_ vescovo d'Ipri,
accettata festosamente dai vescovi di Francia. Sì giusta fu la
sentenza pontificia, sì chiara intorno a questi punti è la dottrina
della Chiesa cattolica, che non osarono già i seguaci e fautori del
Giansenio di mettersi a cozzare coll'autorità della Sede apostolica
intorno a tal decreto; ma cangiarono batteria, pretendendo che le
condannate proposizioni non esistessero nelle opere del suddetto
Giansenio, morto in comunione della Chiesa. E qui ebbe principio una
sedizione d'ingegni, che tante scene ha poi dato alla Chiesa di Dio,
e che ora palese, ora occulta si mantien viva e pertinace tuttavia in
chi, gloriandosi di essere fedel discepolo di Sant'Agostino, si abusa
del suo nome per sostener dogmi riprovati dalla Chiesa di Dio. La
prosperità, dell'armi spagnuole in Italia cagion fu che i Franzesi,
per timore che il duca di Savoia _Carlo Emmanuele_ non si gittasse
anch'egli loro in braccio, addolcirono quella corte, con cederle il
possesso della fortezza di Verrua; ed altri aggiungono anche della
cittadella d'Asti, occupata fin qui dalle lor armi. Alcune picciole
fazioni militari si fecero dipoi tra i Franzesi ingrossati e l'esercito
spagnuolo: saccheggiarono i Piemontesi sul principio di quest'anno il
borgo di Sesia e poscia Serravalle; ma infine si ritirarono tutti ai
lor quartieri, risparmiando il sangue a miglior uso.

Senza azione alcuna degna di osservazione passò ancora la presente
campagna in Levante e in Dalmazia, quantunque la guerra turchesca
durasse coi Veneziani, i quali con tutto il loro sforzo mai non
mandavano tal nerbo di gente in soccorso di Candia che i lor generali
potessero tentar grandi imprese. Trovavasi anche sola in questo cimento
la repubblica, giacchè l'imperadore e la Polonia si studiavano di star
in pace col nemico comune. Miracolo perciò era che non andassero sempre
più peggiorando gl'interessi de' Veneti, troppo picciolo riuscendo al
bisogno loro il soccorso delle galee del papa e di Malta. In questi
tempi il duca di Mantova _Carlo II_ sostenuto dalla protezione della
_imperadrice Leonora_ sua sorella, e già tutto dichiarato del partito
degli Spagnuoli, ottenne di essere creato vicario imperiale in Italia:
novità che servì a far crescere i disgusti fra lui e la real casa di
Savoia, a cui già dai precedenti Augusti era stata conferita cotal
dignità. Nè si dee tacere che per le gravissime turbolenze intestine
della Francia era decaduto da qualche tempo in Italia il credito e
il potere dei Franzesi. Cominciarono in quest'anno a cambiar faccia
gli affari, coll'essere gloriosamente ritornato dopo l'esilio, dopo
tanti oltraggi, il _cardinal Mazzarino_ a Parigi, dove ripigliò la
primiera autorità presso il _re Luigi XIV_ e si diede a rimettere in
buon sesto lo sfasciato regno, e a tessere delle tele anche in Italia
per reprimere gli Spagnuoli. Arrivò egli in quest'anno a stabilire
il matrimonio di madamigella _Anna Maria Martonozzi_ sua nipote
con _Armanno principe di Contì_, fratello del Condè, cioè del gran
promotore di quelle guerre civili. Col mischiare il suo col sangue
reale di Francia si aprì egli la strada ad un'altra alleanza colla
nobilissima casa d'Este, siccome diremo. Maritò ancora in varii tempi
altre sue nipoti di casa Mancini con _Lodovico duca di Vandomo_, col
_principe Eugenio di Savoia_ conte di Soissons, col _contestabile
Colonna_ e col _duca di Buglione_. Ecco ciò che sa fare il senno colla
fortuna congiunto.




    Anno di CRISTO MDCLIV. Indizione VII.

    INNOCENZO X papa 11.
    FERDINANDO III imperadore 17.


Pace non si godeva in Lombardia, e pur guerra non ci fu nell'anno
presente; e ciò perchè tutti stavano attenti ad un gagliardo armamento
marittimo che si faceva in Provenza, nè si sapea qual mira avesse
questo minaccioso temporale. Venne finalmente a scoprirsi che _Arrigo
di Lorena duca di Guisa_, che già dicemmo preso e poi liberato dalle
carceri di Spagna meditava di tentar di nuovo la fortuna con passare
nel regno di Napoli. Dopo la ribellione de' precedenti anni, molti
di que' nobili aveano più tosto eletto di abbandonar la patria, che
di restare esposti alla dubbiosa fede e nota crudeltà del _conte
di Ognate_ vicerè, ed erano stati per questo banditi da lui. Altri
ancora nel seno dello stesso regno dimoranti si rodevano di rabbia per
l'aspro governo degli Spagnuoli. Però volavano da più parti lettere
ed inviti al suddetto duca di Guisa, signore che per le sue obbliganti
maniere avea lasciato buon nome e non pochi amici in Napoli, affinchè
si presentasse con un'armata in quel regno, promettendo a lui mari e
monti di assistenze e di ribellioni. In chi già s'era veduto come re
in quel bel paese, nè avea mai saputo deporre il desio e forse nè pur
la speranza di conquistarlo, fecero facilmente breccia i conforti e
le promesse di tanti regnicoli, e il creduto universale odio di que'
popoli contro gli Spagnuoli. Comunicò il Guisa il suo pensiero alla
corte di Francia, che occupata da maggiori impegni non volle accudire
a sì perigliosa impresa. Ottenne nondimeno favori per poter armare,
ed anche intenzione di poderosi aiuti, qualora gli venisse fatto di
sbarcare nel regno di Napoli, e di far conoscere un bell'aspetto di
maggiori progressi. Raunato quanto danaro potè ricavar da' suoi proprii
beni e dalle borse de' suoi amici, si applicò a far massa di gente e
ad allestir gran copia di legni. Mal servito fu egli da chi avea tale
incumbenza, perchè gran tempo si consumò in apparato, e le navi si
trovarono dipoi mal corredate, nè a sufficienza fornite di marinaresca,
di attrezzi e di munizioni. Arrivò l'autunno, tempo poco propizio ai
naviganti; pure il duca salpò e fece vela verso il Levante. Ma eccoli
le tempeste mover guerra a lui, prima ch'egli la facesse agli altri.
Alcuni de' suoi legni, perchè deboli a quel conflitto, si perderono,
o rimasero ben conquassati. Contuttociò a' lidi di Napoli giunse
finalmente la flotta guisana, dove non si contavano più di quattro
mila uomini da sbarco: armata in vero troppo lieve per conquistare un
regno. Si aspettava il duca di vedere al suo arrivo fioccare a migliaia
i regnicoli sotto le sue bandiere: che tali erano state le lusinghevoli
promesse de' malcontenti. Poco tardò a conoscersi beffato, non trovando
se non de' nemici in quelle parti.

Aveano gli Spagnuoli preveduto che il preparamento di quella flotta
in Provenza avea per mira il regno di Napoli, nè mancò loro tempo per
premunirsi. Il vicerè, più accorto del duca, assai conoscendo qual
danno potesse provenire da tanti banditi, se giugnessero ad unirsi coi
Franzesi, si applicò al saggio consiglio di richiamarli per tempo,
concedendo grazia e restituzion di beni a tutti, purchè fedelmente
in questa congiuntura prestassero servigio alla corona. Concorsero
tutti al perdono, anteponendo il sicuro presente bene all'incerto del
patrocinio franzese; e però in vantaggio di lor soli si convertì la
spedizione del Guisa. Ciò non ostante, esso duca, avendo giudicato
utile ai suoi disegni l'acquisto di Castellamare, colà sbarcò le
milizie sue; e giacchè quel presidio alla dolce chiamata negò di
rendere la città, le artiglierie cominciarono a parlargli di altro
tuono. Formata la breccia, si venne ad un generale assalto, per cui
in meno di sei ore con poca perdita di gente il duca divenne padrone
della città e del castello. Ciò fatto, spedì egli il marchese Plessis
Belieure ad impossessarsi della Sarna, e ad occupare i mulini e ponti
della Persica e di Scaffati: il che avrebbe sommamente incomodata
la città di Napoli. Fu creduto che se il Guisa fosse marciato a
dirittura ai borghi di Napoli, avrebbe fatto progressi superiori
alla comune espettazione: tanta era la costernazion degli Spagnuoli,
la lor diffidenza de' Napoletani, e poche le presenti lor forze. Ma
perchè gli mancarono presto i viveri, e i soldati si abbandonarono
alla licenza per procacciarsene, il che fece fuggire i paesani; e
perchè sopraggiunse Carlo della Gatta con grossi rinforzi, perderono
in breve i Franzesi i posti occupati; ed in Castellamare, dopo aver
consumato quasi tutto il biscotto, si trovarono in tali angustie,
che il duca si vide forzato a rimbarcar la sua gente, e rivolgere di
nuovo le prore verso Ponente. Gran fatica durò per la contrarietà del
mare all'imbarco, e nel viaggio patì gravissimi disastri, ma in fine
si ridusse in Provenza, con aver perduto da secento de' suoi soldati,
e lasciate in preda alle onde alcune sue navi. Allora, benchè troppo
tardi, imparò qual pericolo sia il solcare in certi tempi il mare,
e il fidarsi di popoli tumultuanti e promettitori di gran cose in
lontananza, ma poi al bisogno atterriti e mancanti di parola. Se buona
piega prendevano gli affari del Guisa, pensava la Francia di spedirgli
per terra un corpo di cavalleria; e perciò il Caracena nello Stato di
Milano facea buone guardie a fine d'impedirne il passaggio. Andarono a
monte questi pensieri per la ritirata del Guisa, restando sommamente
ringalluzziti gli Spagnuoli al vedersi con tanta felicità liberi da
quella temuta invasione, e confuso l'ardire dei nemici Franzesi.

Poco prosperamente camminarono in quest'anno gli sforzi della veneta
repubblica nella guerra col Turco. Venuta la primavera, voglioso
Lorenzo Delfino, generale della Dalmazia, di far qualche gloriosa
impresa, con sei mila combattenti si portò ad assediare la forte
piazza di Chnin, e cominciò a batterla. Non passò gran tempo che
sopraggiunsero al soccorso cinque mila Musulmani, che obbligarono
i cristiani alla ritirata. Fu questa fatta con sì mal ordine, che
rimase divisa la fanteria dalla cavalleria, e perciò restarono amendue
sbaragliate con perdita di circa tre mila persone, di molte insegne e
cannoni: disgrazia amaramente sentita dal senato non men per lo danno
sofferto, che per lo scoraggimento delle rimanenti milizie. Seguì
ancora nel dì 11 di giugno ne' mari di Levante una fiera battaglia fra
l'armata navale turchesca e la veneta assai inferiore di forze. Con
tutta la disparità fecero maraviglie di valore i Veneziani, ed anche
incendiarono alcune navi nemiche; ma più n'ebbero incendiate delle
proprie, ed alcune altre rimasero prese. Grave nulladimeno essendo
stato il danno degli infedeli, ciascuna delle parti, secondo il solito
in simili casi, decantò la vittoria. Nè si dee tacere una curiosa
avventura di questi tempi. Ad alcuni religiosi minori osservanti,
il numero dei quali supera di gran lunga qualsivoglia altro ordine
religioso, cadde in pensiero di sacrificar le loro vite o sull'armata
navale, o in Candia, per difesa della religion cristiana. Proposto
nella congregazion di Roma il loro zelo e disegno, fu approvato con
alcune modificazioni, e restò disegnata più d'una città dove s'avea
da unire quest'armata fratesca. Ma si frappose il duca di Terranuova
ambasciatore di Spagna in Roma, facendo riflettere che portando i
Francescani l'armi contra del Turco, avrebbono perduti i luoghi santi
di Gerusalemme; e tanti altri dello stesso ordine, esistenti nelle
missioni del Levante, sarebbono rimasti esposti alla crudeltà de'
Turchi. Per tali opposizioni abortì il sopraddetto disegno. Molti
maneggi avea fatto _Francesco I duca_ di Modena per passare alle terze
nozze, siccome principe robusto e di delicata coscienza; ma svaniti
questi, infine s'appigliò a prendere _donna Lucrezia Barberini_, nipote
de' cardinali _Francesco_ ed _Antonio_, e pronipote del già _papa
Urbano VIII_, con dote di mezzo milione d'oro. Tale era il credito
e la potenza di quei porporati nella corte di Roma e di Francia,
che intervenendovi anche gli uffizii di _papa Innocenzo X_, divenuto
tutto Barberino, e del _cardinal Mazzarino_, sempre intento a procurar
parziali alla corona di Francia, che il duca di Modena riguardò tal
matrimonio come utile ai presenti suoi interessi. Fu poi sposata
questa principessa nel seguente anno in Loreto, e fece la sua entrata
nel dì 23 d'aprile in Modena. Il magnifico viaggio della medesima
si truova descritto da Leone Allacci celebre letterato. Più giorni
furono impiegati in sontuose feste e pubblici solazzi, e spezialmente
eccitò il plauso e l'ammirazione de' folti spettatori, sì del paese
che forestieri, un ingegnoso torneo, accompagnato da gran copia di
strane macchine, da ogni sorta di strumenti musicali, e dallo sfarzo
degli abiti, che fu in tal congiuntura eseguito dalla nobiltà modenese,
esercitata allora in somiglianti spettacoli.




    Anno di CRISTO MDCLV. Indizione VIII.

    ALESSANDRO VII papa 1.
    FERDINANDO III imperad. 18.


Si vide il principio di quest'anno funestato dalla morte di _papa
Innocenzo X_ più che ottuagenario, succeduta nel dì 7 di gennaio, dopo
dieci anni, tre mesi e ventitrè giorni di pontificato. Principe fu
di rara prudenza nel governo, savio, circospetto nel parlare, tardo
a risolvere, per accettar meglio le risoluzioni, e perciò difficile
nelle grazie. Prelato Datario s'era acquistato il titolo di _monsignor,
non si può_. Per altro si diede sempre a conoscere amantissimo della
giustizia, e alle occorrenze la esercitò, ed anche andando per Roma
riceveva i memoriali de' poveri, per tenere in freno i ministri.
Inclinava forte all'economia e al risparmio talmente che di lui si
lagnarono forte i Veneziani, perchè non imitando egli tanti altri
zelanti papi, pochissimi aiuti contribuì alla difesa dei cristianesimo
nella guerra col Turco. Scusavasi esso pontefice coll'aver trovata
troppo esausta la camera apostolica, e col costante desiderio di non
aggravare i popoli (dal che ben si guardò), anzi di sgravarli: al qual
fine avea adunata gran somma di danaro, che servì poi a tutt'altro.
A riserva dell'affare di Castro, abborrì di entrare in alcun altro
impegno, tenendosi amico di tutti, creduto sul principio sommamente
parziale degli Spagnuoli, e sul fine tutto Franzese. Nella carestia
del popolo romano provvide al suo bisogno, e lasciò insigni memorie di
fabbriche nelle basiliche Lateranense e Vaticana, nel Campidoglio e in
altri luoghi. Quel solo che ecclissò alquanto la gloria d'Innocenzo X
fu l'aver avuto per cognata, cioè per moglie del defunto suo fratello
Panfilio Panfilii, _donna Olimpia Maidalchina_, donna di gran senno
bensì, e di non minore onestà ornata, ma insieme soggetta alta
vertigini dell'ambizione e dell'interesse. Ancorchè non avesse ella che
un figlio, cioè _don Camillo Panfilio_, atto a propagar la sua casa;
pure per dominare sotto la di lui ombra a palazzo, gli fece conferir
la porpora, e il titolo allora usato di cardinal padrone. Innamoratosi
questi poi della principessa di Rossano, deposta la porpora, passò
alle nozze; per la qual risoluzione, non approvata dalla madre, e
nè pure dal papa, restò poi escluso dalla corte ed anche da Roma.
Trovandosi allora il vecchio pontefice bisognoso di chi l'aiutasse a
portare la pesante soma del governo, donna Olimpia ebbe campo, siccome
donna virile, d'ingerirsi in tutti gli affari, di maniera che a lei
faceano capo anche gli ambasciatori, e per mezzo di lei si ottenevano
le grazie; per le quali vie giunse ella ad accumular tesori. Ora, al
vedere nel sacro palazzo un tal dispotismo, vie più improprio, perchè
di donna, tanti in fine furono gli schiamazzi, che avvedutosi il
buon pontefice che ne pativa la riputazione sua, rimosse non solo dai
pubblici affari, ma anche dal palazzo l'ambiziosa cognata. Effetto fu
della sua saviezza una tal risoluzione, ma effetto similmente della
sua debolezza l'avere di poi rimessa alquanto nella sua confidenza essa
donna Olimpia, la cui fortuna si sostenne da lì innanzi finchè visse il
papa, e provò poi anche dei balzi sotto il di lui successore.

Aprissi dopo l'esequie del defunto pontefice il sacro conclave, e si
consumarono quasi tre mesi in discordie e dibattimenti, finchè nel
dì 7 d'aprile cadde l'elezione nella persona del _cardinale Fabio
Chigi_, Sanese di patria, il quale assunse il nome di _Alessandro
VII_. Concorrevano in lui tali doti di pietà, di letteratura, di
saviezza, che quantunque in età di cinquantasei anni, e creato
cardinale solamente nel 1652, pure si trovò anteposto a tutti gli
altri più vecchi porporati. Gran plauso riportò da tutti questa
elezione. Sfavillava spezialmente in lui un vero zelo per la difesa
della cristianità, e fu dei più caldi nel conclave a mettere fra gli
obblighi del futuro pontefice, che si somministrassero gagliardi aiuti
alla repubblica di Venezia, per sostenersi nella guerra a lei mossa
dal comune nemico. Avea egli anche assai conosciuti e molto detestati
i disordini del nepotismo, e però per quasi tutto il primo anno del
suo governo stette fermo in non volere in Roma il fratello _Mario_ e
i nipoti, con istupore di Roma, non avvezza a somiglianti miracoli. In
Lombardia vide l'anno presente divampar di nuovo la guerra, suscitata
dalla baldanzosa politica del _marchese di Caracena_ governatore dello
Stato di Milano. Dappoichè era a lui riuscito di snidar da Casale i
Francesi, d'impadronirsi di Trino, e di far altre imprese con felicità,
e spezialmente di ridurre alla divozione di Spagna _Carlo II duca_ di
Mantova, si avvisò di far lo stesso anche con _Francesco I duca_ di
Modena, e di adoperarvi l'esorcismo della forza. Sul principio dunque
di marzo si mosse da Cremona coll'esercito suo, seco menando un gran
treno di grossa artiglieria e di attrezzi militari, e una smisurata
folla di guastatori, accostandosi al Po, per entrare negli Stati del
duca. Nello stesso tempo spedì a Modena il conte Girolamo Stampa ad
esporre i motivi della corte di Spagna di essere poco soddisfatta degli
andamenti di esso duca, il quale fortificava Brescello e la cittadella
di Modena; facea massa di gente; non avea indotto il _cardinale
Rinaldo_ suo fratello a dimettere, secondo i patti, la protezion della
Francia; ed avea stabilito un matrimonio, ed era dietro ad un altro che
non piacevano al re Cattolico. Il perchè chiedeva sicurezze della di
lui fede o colla consegna di qualche piazza, o che si mandassero per
ostaggi in Ispagna i figli del duca. Rispose il duca, che l'aver egli
solamente due mila fanti e cinquecento cavalli, e il fortificar le sue
piazze conveniva a lui per propria difesa; aver egli richiamato da Roma
il fratello cardinale, e fattogli accettare il vescovato di Reggio; con
altre ragioni che egli a suo tempo dedusse in un manifesto pubblicato
colle stampe. Quanto poi alle bravate, se ne sbrigò con dire che si
sarebbe difeso dall'ingiusta violenza altrui. Perciò non perdè tempo
a spedire rinforzi a Reggio e Brescello, e il tenente generale conte
Baiardi con ottocento cavalli a guardar le rive del Po.

Ma il Caracena su quel di Parma valicò il suddetto fiume: il che
saputo, volò il Baiardi a Correggio, ed obbligò quel presidio spagnuolo
a cedergli la piazza. Credendo il duca che il nemico esercito avesse
da far pruove del suo valore contro la fortezza di Brescello, si
portò colla sua nobiltà e con un corpo di fanteria a Reggio. Ma eccoli
comparire il Caracena sotto quella stessa città, e bloccarla, quivi
trovando chi tosto uscì a scaramucciar colle sue genti. Ora il duca,
per meglio accudire a' suoi bisogni, animosamente colle sue guardie
uscì nella notte del di 18 di marzo fuor di Reggio, lasciando ivi
alla difesa il marchese Tobia Pallavicino; e postosi al largo, si
applicò a mettere in armi tutte le sue cernide, e fatti venir di qua
dall'Apennino i valorosi suoi Garfagnini, si preparò per soccorrere
la minacciata città di Reggio. Interpostosi il duca di Parma per un
aggiustamento, trovò così alte le pretensioni del superbo Caracena, che
l'Estense con disdegno le rigettò, e andò a terra ogni trattato. Non
erano le forze degli Spagnuoli, quali sul principio la fama decantò;
laonde il Caracena, scorgendo aumentarsi ogni dì più quelle del duca,
e la guarnigion di Reggio far delle frequenti sortite con danno de'
suoi, nella notte del dì 22 di marzo con precipitosa ritirata levò
il campo, e se ne tornò colla testa bassa a ripassare il Po, dopo
aver fatto divenire nemico aperto un principe dianzi solamente amico
sospetto. E di questa violenza riportò bene il Caracena l'universale
biasimo, siccome il duca Francesco gran lode per la sua intrepidezza.
Fu di poi esso Caracena richiamato e spedito in Fiandra a riparar la
riputazione perduta. Ai primi rumori dell'armi suddette avea l'Estense
spedito a Torino e a Parigi per ottener soccorsi. Di tal congiuntura
si prevalse il _cardinal Mazzarino_ per conchiudere il matrimonio di
_donna Laura Martinozzi_, sua nipote, e sorella del principe di Contì,
col _principe Alfonso_ primogenito d'esso duca Francesco I: alleanza a
cui fin qui avea trovato il duca delle difficoltà. Promise il cardinale
una gagliarda assistenza dell'armi franzesi all'Estense, e seguì a
Compiegne lo sposalizio con gran solennità della corte reale nel dì
27 di maggio. Giunse questa principessa a Modena nel dì 16 di luglio,
e riuscì poi donna superiore al suo sesso. Alle allegrezze della casa
d'Este s'aggiunse ancora il giubilo della nascita d'un principino
figlio del duca Francesco, a cui fu posto il nome di _Rinaldo_; ed a
lui, benchè terzogenito, Dio riserbò la conservazione e la propagazione
del nobilissimo sangue estense.

Attenne il _cardinal Mazzarino_ la sua promessa, ed ecco giugnere
nel mese di giugno in Piemonte un'armata, che unita colle milizie
del duca di Savoia si fece ascendere a diciotto mila fanti e sette
mila cavalli. La politica e la fama accrescono sempre il nerbo degli
eserciti. Ne prese il comando il _principe Tommaso_ di Savoia, come
generale dell'armi di Francia. Nel dì 8 del mese suddetto, avendo egli
felicemente passato il Ticino, colle scorrerie portò la costernazione
sino a Milano, da dove i benestanti cominciarono a salvarsi col loro
meglio in altri paesi. Si mosse intanto anche il duca di Modena con
più di quattro mila fanti e mille cavalli per unirsi ai Franzesi; e
perciocchè le maggiori istanze del principe Tommaso erano che egli
menasse al campo munizioni da guerra, inviò colle genti sue una
processione di novecento carra tirate da due o tre paia di buoi,
con diciotto pezzi d'artiglieria, e con quanto occorreva per imprese
militari. Giunto egli al campo, si trattò di assalir qualche piazza, e
il duca voleva che si cominciasse da Lodi, di facile conquista; ma chi
più potea determinò l'assedio di Pavia, a cui fu dato principio nel dì
24 di luglio. Non mi tratterrò io in descriverne le particolarità, dopo
averne abbastanza parlato nelle Antichità Estensi. Basterà al lettore
il sapere che bella difesa fecero gli Spagnuoli e Pavesi, e che il
duca di Modena colpito alla sfuggita da una palla di falconetto nelle
spalle, con ampia ferita gli portò via la carne e gli scheggiò l'osso,
fu in pericolo della vita; e che quell'assedio infelicemente progredì,
avendo di tanto in tanto lasciato entrar dei soccorsi nella città il
principe Tommaso. Era egli figlio del _duca Carlo Emmanuele_ seniore,
cioè del maggior politico de' suoi tempi, e seppe ben profittare
della di lui scuola. Per attestato d'Alberto Lazzari, quand'egli fu
del partito spagnuolo, seppe ben servire i Franzesi; e quando comandò
l'armi franzesi, non dimenticò di prestar servigio agli Spagnuoli. In
una parola, all'avviso che fossero sbarcate al Finale alcune migliaia
di combattenti spediti da Spagna, l'esercito franzese, già molto
infievolito per le diserzioni e malattie, trovandosi anche infermi il
duca e il principe, quasi preso da timor panico, disordinatamente ed
in fretta si ritirò nel dì 15 di settembre da quell'assedio, lasciando
indietro alquanti pezzi di cannone, seicento sacchi di farina, non
poche bagaglie e molti attrezzi da guerra. Il _principe Tommaso_,
condotto colla febbre in corpo a Torino, finì di vivere nel dì 22 di
gennaio dell'anno seguente 1656. Fu portato il ferito _duca di Modena_
ad Asti, dove dopo tre mesi riavuta la sanità, passò a Torino, e di
là poi prese le poste alla volta di Parigi. Colà giunto nel dì 27 di
dicembre, incredibili carezze ricevette dal re Cristianissimo e dal
cardinal Mazzarino, ben persuasi che egli dicea daddovero nel servigio
della corona di Francia.

Fu in quest'anno che _Carlo Emmanuele II_ duca di Savoia fu inquietato
dalla ribellion dei Barbetti, eretici valdesi, abitanti nelle valli di
Luzerna, San Martino, Angrogna e Perusa. Le insolenze di costoro contra
dei cattolici e la lor disubbidienza agli editti del sovrano arrivarono
finalmente ad un'aperta sedizione; laonde quella corte fu obbligata a
spedir colà il marchese di Pianezza con fanteria e cavalleria, e poscia
il marchese Galeazzo Villa, per mettere in dovere gli ammutinati.
Costoro si ritirarono all'alto delle montagne in siti fortissimi, e
però seguirono stragi, incendii e saccheggi. Tante doglianze poi fecero
costoro negli Svizzeri, in Olanda, Inghilterra e fra gli ugonotti di
Francia, che in lor favore si mosse o con uffizii o con gente tutta
la razza de' protestanti, di maniera che, temendo la Francia che
s'accendesse per questo una gran guerra, giudicò meglio d'interporsi,
e di condurre le controversie ad un accomodamento con riputazione di
quella di Torino. Mancò di vita nel marzo di quest'anno _Francesco
Molino_ doge di Venezia, ed ebbe per successore nel dì 25 d'esso mese
_Carlo Contarino_. Non poche prodezze fecero l'armi venete nella guerra
co' Turchi. _Francesco Morosino_, capitan generale dell'armata navale,
espugnata l'isola d'Egina, ne condusse via circa quattrocento schiavi.
Nel dì 23 di marzo si portò ad espugnare la città di Volo sulle
coste della Macedonia, e se ne impadronì colla forza, asportandone
venti cannoni di bronzo e sette di ferro, con prodigiosa quantità di
biscotti, e lasciando in preda alle fiamme la misera città. Ma di gran
lunga maggiore fu la gloria riportata da lui nell'atroce battaglia di
mare che seguì ai Dardanelli, nel dì 21 di giugno, fra la veneta armata
e quella de' Turchi. Ne riportarono i cristiani una insigne vittoria.
Undici tra vascelli e galee turchesche rimasero incendiate; altrettante
o si affondarono o perirono al lido colla morte di circa sette mila
infedeli; tre lor legni con più di secento persone rimasero in poter
de' Veneziani. Nel dì seguente trovate alla spiaggia altre navi
turchesche spogliate di genti e cannoni, furono incendiate. Per quasi
due mesi tenne dipoi il Morosino l'assedio a Napoli di Romania, ma non
potè ridurlo alla sua ubbidienza. Gli riuscì bensì di prendere Megara,
che fu saccheggiata e data in preda al fuoco. Gran bottino fecero ivi
i soldati, e ne furono asportati tredici grossi cannoni e gran copia
di grano. Secondo il Guichenon, nell'ottobre di quest'anno giunse a
Torino l'incomparabil donna _Cristina Alessandra_ regina di Svezia, che
avea dato un calcio al regno, ed abbracciata la religione cattolica.
Ricevette ella di grandi onori dalla corte di Savoia; ed imbarcatasi
per Po, venne a Ferrara e Bologna; e proseguendo il viaggio per tutto
lo Stato ecclesiastico, accompagnata sempre dal famoso letterato Luca
Olstenio canonico di San Pietro, mandatole incontro dal papa, pervenne
nel dì 19 di dicembre a Roma. Solenne fu il suo ingresso in quella gran
città, indicibile il plauso e l'allegrezza della sacra corte: il papa e
i cardinali non lasciarono indietro dimostrazione alcuna di stima verso
questa nuova eroina.




    Anno di CRISTO MDCLVI. Indizione IX.

    ALESSANDRO VII papa 2.
    FERDINANDO III imperad. 19.


Erasi portato _Carlo II duca_ di Mantova nel verno di quest'anno a
Parigi per rimettersi, se potea, in grazia di quella corte, perchè, al
mirare ingagliarditi i Franzesi in Lombardia, gli tremava il cuore.
Se ne tornò egli in Italia poco, secondo le apparenze, aggustato,
perciocchè continuò a seguitare il partito spagnuolo. Alla corte
d'esso re Cristianissimo s'era, come dicemmo, trasferito anche
_Francesco I duca_ di Modena, e dopo aver concertato quanto occorreva
per la campagna dell'anno presente, carico di doni, e col titolo
di generalissimo delle armate di Francia in Italia, sen venne pel
Genovesato, e giunse a Modena nel dì 20 di febbraio. A militare con
lui e sotto di lui venne anche il duca di Mercurio. Sul principio
di giugno ito esso duca di Modena a prendere il comando dell'armata
Franzese, con cui si unì anche il giovane marchese Villa colle truppe
del duca di Savoia, dopo aver minacciato varie altre piazze dello Stato
di Milano, all'improvviso andò a mettere l'assedio alla fortezza di
Valenza presso il Po. La piazza era forte, valorosi i difensori; azioni
ben calde si fecero sotto di essa, nelle quali ebbe il duca Francesco
il dispiacere di perdere due dei suoi primi e migliori uffiziali,
cioè il conte Gian-Maria Broglia e il marchese Tobia Pallavicino. Ma
più sensibile disavventura provò egli appresso, perchè avendo molto
prima gli Spagnuoli ricuperato il castello di Arena, e saputo che da
Modena veniva al campo franzese un corpo di quattro mila tra fanti e
cavalli, comandati dal duca di Birone e dal conte Giam-Batista Baiardo
tenente generale d'esso duca; il _cardinal Teodoro Trivulzio_, a cui
pro interim dopo la partenza del marchese di Caracena stava appoggiato
il governo di Milano, segretamente fece sfilare alla volta di quel
castello molte brigate di soldati. Poste queste genti in aguato a
Fontana-santa verso i confini del piacentino, allorchè colà giunse
senza alcuna ordinanza la soldatesca gallo-estense, l'assalirono, la
sbaragliarono, fecero mille e ducento prigioni, fra i quali lo stesso
conte Baiardo, a cui nulla giovò il far quanta difesa potè, perchè il
duca di Birone coi suoi secento cavalli se ne andò, lasciando lui alla
discrezion de' nemici. Questa non lieve percossa punto non isgomentò
il duca di Modena, che più vigorosamente che mai continuò gli approcci
sotto Valenza. Ma perciocchè pel mantenimento dell'armata abbisognava
troppo di un convoglio di viveri, e gli Spagnuoli con tutte le lor
forze erano passati alla Gerola: il duca all'improvviso, lasciata
nelle linee l'occorrente milizia, marciò col resto dell'esercito
contra d'essi Spagnuoli, risoluto di dar loro battaglia. Non vollero
eglino questo giuoco, ed onoratamente lasciarono passare il convoglio,
che fu la vita del campo franzese sotto Valenza. Giunto poscia al
governo di Milano il _conte di Fuensaldagna_, fece ogni possibile
sforzo per ispignere soccorsi in quella piazza, e gli venne fatto una
volta d'introdurvi alquanti soldati. Gli altri tentativi riuscirono
per lui dannosi; sicchè in fine fu obbligato quel presidio, nel dì 7
di settembre, a capitolar la resa. Corse un gran pericolo nell'anno
presente il duca di Modena a cagion dei potenti maneggi degli Spagnuoli
alla corte dell'imperadore _Ferdinando III_, avendo eglino indotto
quell'Augusto a spedir proclami contra dello stesso duca, quasichè il
far guerra agli Spagnuoli fosse causa concernente il romano imperio.
Raunati poi dodici mila Tedeschi, gli spedì esso Augusto in Italia, e
già si aspettava la gente di veder piombare questo fulmine sugli Stati
del duca Francesco, rimasti affatto sprovveduti di difesa. Ma giunta
quella gente nel Tirolo, insorsero dissensioni fra gli uffiziali, e
buona parte si sbandò, in maniera che appena quattro mila ne pervennero
a Milano, senza essere a tempo di soccorrere Valenza. Fu creduto che il
senno e l'oro del duca di Modena dissipasse quel minaccioso temporale.
Posta poi ai quartieri d'inverno l'armata, sul fine dell'anno passò di
nuovo l'Estense a Parigi, ed arrivò colà nel dì 6 di gennaio.

Videsi meglio in quest'anno qual mutazione d'umori possa far la
mutazion degli onori. S'era ognuno promesso grandi esempii di virtù
nel _pontefice Alessandro VII_. Siccome dicemmo, niuno più di lui
avea declamato contro gli abusi del nepotismo, allorchè era cardinale;
questo tenore ancora seguitò ad essere per alquanti mesi. Non volle in
Roma il fratello e i nipoti; niun privato interesse compariva in lui;
sprezzava le cose caduche di questa vita; davanti agli occhi teneva le
memorie della sua morte, e le vite e le azioni dei più insigni romani
pontefici. Ma da sì belle massime si allontanò egli alquanto dipoi,
perchè, non potendo più reggere alla tentazione, chiamò alla corte
_don Mario Chigi_ suo fratello e i lui figli, e in mano loro mise
i pubblici affari. Si figurò egli di aver posta una gran briglia ai
parenti, coll'aver confermata ed armata di maggiori pene una bolla di
papa _Gregorio XIII_ che vieta il promettere e il prendere regali per
qualsivoglia giustizia e grazia nella corte romana; quasichè chi ha le
briglie in mano non possa facilmente defraudare la santa intenzione dei
legislatori; e le coscienze poco scrupolose non sappiano trovar ragioni
per credere non fatte per loro le stesse leggi della natura e di Dio.
Questo inaspettato risarcimento di nepotismo fece cangiar linguaggio a'
fabbricatori di prognostici intorno a questo pontificato. Fra gli altri
allettato il celebre _P. Sforza_ Pallavicino, che fu poi cardinale, dal
bell'aspetto di quei primi mesi, s'era già messo a scrivere la Vita
dello stesso pontefice. Ma da che vide la metamorfosi suddetta, gli
cadde la penna di mano, e lasciò questa cura a chi fosse di stomaco
diverso dal suo. Ma spezialmente ebbero a dolersi di questo papa i
Veneziani, come abbiamo dalle Storie del senatore Andrea Valiero e
del signor Graziani; perchè avendo egli cardinale nel conclave scritto
di sua mano il decreto obbligante il futuro pontefice a somministrar
a sue spese un corpo di galee e tre mila fanti in difesa di Candia,
divenuto poi papa, trovò mille difficoltà, e nè pur si indusse a darne
un migliaio, con ristringere nell'ultimo tutta la sua liberalità a
spedire in aiuto de' Veneziani quattro sole galee. Poca durata fece nel
trono ducale di Venezia _Carlo Contarino_ essendo egli stato chiamato
all'altra vita nell'anno presente. Ebbe per successore _Francesco
Cornaro_, il cui ducato non si stese che a soli venti giorni. In luogo
suo fu poi eletto doge _Bertuccio Valiero_.

Era solita l'armata navale veneta ogni anno di postarsi alle bocche
de' Dardanelli, per impedirne l'uscita alla turchesca. Avvenne che nel
dì 26 di giugno comparve colà Sinan bassà con gran flotta, risoluto
di passare senza chieder licenza a' Veneziani. Però si venne a un
terribile conflitto. Era composta l'armata veneta, sotto il comando
di _Lorenzo Marcello_ capitan generale, di venticinque vascelli,
altrettante galee e sette galeazze, oltre a sette galee de' bravi
Maltesi. Per due ore di ostinato combattimento fu incerta la vittoria,
finchè sopraffatti i Turchi dal valor dei cristiani, rincularono,
cercando colla fuga di sottrarsi al cimento. Inseguiti si precipitavano
in mare per salvarsi a nuoto. Molte lor navi rimasero divorate dal
fuoco, altre si ruppero a terra. Tredici galee inoltre, sei vascelli e
cinque galeazze vennero in poter de' Veneziani, colla morte, per quanto
fu creduto, di dieci mila di quegl'infedeli, colla liberazione (se pur
tanto si può dire) di cinque mila schiavi cristiani, e coll'acquisto
di gran copia d'artiglierie e di attrezzi militari, ricavati dalle
abbandonate navi alle quali fu dipoi appiccato il fuoco. Fu questa la
più insigne vittoria riportata da' Veneti nella presente guerra; se
non che restò essa funestata dalla morte dello stesso capitan generale
Marcello. Dopo un sì fortunato successo, espugnarono i cristiani
l'isola e rocca di Tenedo, dove lasciarono buon presidio. Altrettanto
fecero all'isola e città di Lenno. Provò in quest'anno l'Italia il
flagello della peste, che portata dalla Sardegna a Napoli, quivi
cominciò ad incrudelire, e passò anche a Roma, dove diede campo al
pontefice di usar ogni possibil precauzione e di soccorrere l'afflitto
popolo con abbondanti limosine. Sì terribil fu questo malore, che
desolò alcune città. Nella sola metropoli di Napoli corse voce che
perissero più di ducento ottantacinque mila persone. In Roma, per le
tante diligenze di quei magistrati ve ne mancarono solamente ventidue
mila, e nello Stato ecclesiastico circa cento sessanta mila. Passò
in quest'anno per Genova e Milano _don Giovanni_ d'Austria, figlio
illegittimo del re Cattolico, inviato in Francia al comando di quelle
armi.




    Anno di CRISTO MDCLVII. Indizione X.

    ALESSANDRO VII papa 3.
    FERDINANDO III imperad. 20.


Fu questo l'ultimo anno della vita di _Ferdinando III imperadore_,
rapito dalla morte nel dì 2 d'aprile in età di quarantanove anni.
Non vi fu bisogno di bugie per tessere uno splendido elogio a questo
monarca: tale e tanta fu sempre in lui la pietà e il timore di Dio,
l'integrità de' costumi, le prudenza e rettitudine del suo governo.
Lasciò vedova la imperadrice _Leonora Gonzaga_, terza fra le sue mogli.
Di varii figliuoli lo arricchirono i suoi matrimoni, ma non lasciò dopo
di sè vivente se non _Leopoldo_, nato nel dì 9 di giugno dell'anno
1640, già coronato re d'Ungheria e di Boemia, che succedette negli
Stati ereditarii del padre, e giunse nell'anno seguente a conseguir lo
scettro del romano imperio. Apertamente si dichiarò sul principio di
questo anno _Carlo II Gonzaga_ duca di Mantova del partito spagnuolo,
invanito forse del pomposo titolo di generale dell'armi dell'imperadore
in Italia, a lui procurato da' ministri del re Cattolico, i quali
speravano con questo chiodo di ribattere l'altro di _Francesco I d'Este
duca_ di Modena. Si studiò il Mantovano coll'usuale sparata di un
manifesto di giustificar questa sua risoluzione, e di far comparire la
necessità di cacciar dall'Italia i Franzesi. Ma si trovò egli in breve
ben deluso, perchè mancò di vita l'imperador Ferdinando, e pochissima
gente gli potè venir di Germania; e s'egli avea fatto i conti d'ingoiar
gli Stati dell'Estense, gliene passò presto la voglia. Erasi portato,
siccome dicemmo, il duca di Modena alla corte di Parigi, per concertar
le operazioni della futura campagna; e siccome nelle sue vene scorreva
il sangue della real casa di Savoia, per essere figlio dell'_infanta
Isabella_, ed era perciò premuroso de' vantaggi del duca _Carlo
Emmanuele II_ suo cugino; così col suo credito fiancheggiò in maniera
le istanze di lui, per riavere dalle mani de' Franzesi la cittadella di
Torino, che ne riportò l'ordine dell'evacuazione dal re Cristianissimo.
Con questo arrivò, nel dì 7 di febbraio, a Torino, e nel dì 10 seguì la
consegna d'essa cittadella con immensa consolazione di quella corte e
popolo. Calarono in questi tempi dalla Germania tre mila fanti e mille
e cinquecento cavalli al servigio del duca di Mantova, con cui unitosi
il _conte Fuensaldagna_ governator di Milano, nella primavera con
quante forze potè andò a prender varii posti intorno a Valenza, ardendo
di voglia di ricuperar quella fortezza. Furono in breve sturbati i suoi
disegni, perchè il duca di Modena, dopo avere ricevuti dalla Francia
nuovi rinforzi di gente, guidati dal _principe di Contì_, uscì in
campagna, ed entrato nel Monferrato, ordinò al giovine marchese Villa
di assalire il castello di Monteglio, che si rendè con buoni patti.
Quindi passò il duca con esso principe all'assedio del forte passo e
castello di Non, ossia Annone, dove trovò una guarnigione di settecento
uomini, che, dopo essersi bravamente difesa, nel dì 8 di giugno
restò prigioniera di guerra. Quel comandante barone di San Maurizio
Borgognone servì col cambio a fare restituir la libertà al conte
Baiardo uffiziale primario del duca. Dacchè fu preso Montecastello, e
portato soccorso di viveri a Valenza, che per iscarseggiarne si trovava
in pericolo, s'inoltrò l'armata franzese sul Tortonese, per ricevere un
rinforzo di due mila fanti e di mille e ducento cavalli, provenienti da
Modena, e condotti dal _principe Alfonso_ primogenito del duca, e dal
_principe Borso_ suo zio.

Fu poscia progettato ed impreso lo assedio d'Alessandria, città
popolata e forte; e dato principio nel dì 17 di luglio alla
circonvallazione e agli approcci. Dentro v'era un gagliardo presidio di
fanteria, a cui si aggiunsero ancora cinquecento cavalli; e gli stessi
cittadini animosamente accorsero alla difesa per l'odio che portavano
al nome franzese. Viene diffusamente descritto questo assedio dal
conte Gualdo Priorato nella vita dell'_Augusto Leopoldo_. Altro non
ne dirò io, se non che nel dì 6 d'agosto avendo tentato gli Spagnuoli
con tutto il nerbo del vicino esercito loro d'introdurre soccorso in
quella città, seguì un'azione di gran valore da ambe le parti, e di
molto sangue, spezialmente degli Spagnuoli, che furono vigorosamente
respinti, essendosi in sì pericoloso frangente segnalati per la loro
intrepidezza fra le moschettate il _duca Francesco I_ di Modena, e i
suoi due figli _Alfonso_ ed _Almerigo_, con venire attribuito sopra
tutto il buon esito di quella giornata al _principe Borso d'Este_,
veterano nel mestier della guerra, che da lì a pochi mesi giunse al
fine del suo vivere. Gravemente ferito restò in tal congiuntura il
marchese Villa. Ma perchè la sola mente del saggio duca non potè
condurre quell'assedio; oltre di che per le morti ed anche per le
diserzioni era scemato forte l'esercito, e l'oste nemica difficultava
molto il trasporto delle vettovaglie e de' foraggi; gli convenne in
fine desistere da quell'impresa, e levare il campo nel dì 19 d'agosto.
Restò forte di cavalleria, ma smilzo affatto di fanteria l'esercito
franzese, laddove lo spagnuolo abbondava di fanti, e si trovava povero
di cavalli. Perciò niun'altra impresa tentarono essi Franzesi, e
andarono a reficiarsi alle spese de' loro nemici nella Lomellina e sul
Novarese. Ma nel mese di dicembre, quando meno ognuno se l'aspettava,
essendo già tornato in Francia il principe di Contì, ecco che il duca
Francesco mette in marcia tutto l'esercito per venire sul Piacentino.
Fu perseguitato nel viaggio da dirotte pioggie, trovò nel cammino
orridi fanghi, ed i fiumi rigogliosi di acque. Niuno ostacolo potè
fermare i suoi passi, di modo che sul fine dell'anno giunse egli con
tutte le schiere sul suo Stato di Reggio. Non sapevano intendere i
curiosi il vero motivo di questo suo difficile viaggio in istagione
tanto disadatta, ma sul principio dell'anno seguente si svelò questo
arcano.

Continuando l'ostinata guerra dei Turchi contra de' Veneti, si udì che
in Costantinopoli si faceva un armamento maggiore del solito: il che
nondimeno nulla sgomentò la costanza della repubblica. Incontratosi
il capitan generale Mocenigo in quattordici navi grosse barbaresche,
incamminate per unirsi all'armata turchesca, nel dì 2 di maggio le
assalì. Dopo duro contrasto con que' Barbari, più usati degli altri
alle battaglie, ne ridusse quattro in suo potere; tre altre andarono a
rompere a terra, che furono poi incendiate; le restanti si salvarono
colla fuga. Considerabile riuscì poscia lo acquisto fatto da essi
Veneti a forza di armi del porto e della fortezza di Suazich, dove
buona preda si fece di saiche turchesche, d'un vascello barbaresco
e di molta roba, e ne furono menati via venticinque grossi cannoni,
tolti una volta a' medesimi Veneti, come appariva dalle arme. In
una dubbiosa zuffa co' Turchi perdè ancora in quest'anno la vita il
_general Mocenigo_, e perì d'un incendio la sua nave capitana. Fu poi
ricuperata da' Musulmani l'isola di Tenedo; l'altra di Lenito corse
la medesima sfortuna, tornando per forza alla lor ubbidienza. Niun
altro fatto rilevante seguì in quelle parti. In sì grave e pericoloso
impegno abbisognava assaissimo la veneta repubblica de' soccorsi del
pontefice, mostratosi fin qui alquanto sordo alle loro preghiere. Di
tal congiuntura si prevalse _papa Alessandro VII_, aiutato ancora dai
caldi uffizii del re Cristianissimo, per indurre il senato veneto a
rimettere in Venezia e nelle altre città i religiosi della compagnia
di Gesù. Favorevole fu il decreto; laonde dopo cinquant'anni di esiglio
ritornarono essi padri colà a coltivar la vigna del Signore. Applicò il
pontefice in sussidio dell'armi venete i beni dei conventini aboliti
in quello stato, e i conventi degli ordini religiosi de' crociferi
e di Santo Spirito, da lui suppressi, con altre grazie. Era passata
nel precedente anno da Napoli e da Roma la peste a Genova. Quivi nel
presente fece ella una orrida strage per la strettezza delle case e
strade di quella popolata città; entro la quale, senza parlare del
territorio, si fece conto nel mese di settembre che fossero perite
settanta mila persone.




    Anno di CRISTO MDCLVIII. Indizione XI.

    ALESSANDRO VII papa 4.
    LEOPOLDO imperadore 1.


Nella dieta dell'imperio a molte dispute fu sottoposta l'elezion del
nuovo imperadore, non tanto pei maneggi dei Franzesi, affinchè si
staccasse dalla casa d'Austria la corona imperiale, quanto ancora
per la speranza nata negli elettori di potere in tal congiuntura
condurre alla pace la Francia e la Spagna. Ma svanito il pio disegno,
restò finalmente eletto imperadore _Leopoldo Ignazio_, re d'Ungheria
e Boemia, figlio del defunto Augusto, nel dì 18 di luglio dell'anno
presente, con plauso universale per le sue belle doti. Era egli in
età di diciotto anni. Giunse, siccome dicemmo, sul fine dell'anno
precedente l'esercito franzese, condotto da _Francesco I_ duca di
Modena, sul Reggiano. Consisteva in sette mila fanti e cinque mila ed
ottocento cavalli. Sul principio di questo anno passò quell'armata
il Po, non essendo giunti a tempo gli Spagnuoli per impedirle il
passaggio, e andò a prendere i quartieri d'inverno nelle ubertose ville
del Mantovano, e massimamente in Viadana e ne' luoghi circonvicini.
Rigorosi ordini pubblicò il duca, perchè a niuno si facesse violenza,
e si vivesse con quiete come in paese non nemico, esigendo nondimeno
gli occorenti viveri e foraggi per l'armata. Fu da molti creduto che
_Carlo II_ duca di Mantova tra per la morte dell'imperadore _Ferdinando
III_, per cui restarono sconcertate le sue misure, e per vedere esposto
il Monferrato alla vendetta de' Franzesi, avesse già segretamente
concertata la maniera di uscir di impegno con gli Spagnuoli, stante
la necessità di sottrarsi a maggiori pericoli. Ma con sì fatta
opinione non s'accorda il saper noi ch'esso duca accettò in questi
tempi presidio spagnuolo nel borgo di San Giorgio di Mantova, e cercò
aiuti da ogni parte. Contuttociò, o sia che al Gonzaga non piacesse
di veder posto il teatro della guerra nelle viscere de' suoi Stati,
o che concorressero altri politici riflessi; certo è ch'egli si vide
finalmente ridotto ad accettare la neutralità, per cui si obbligò di
non offendere da lì innanzi gli Stati del duca di Modena, e di non
far guerra ai Franzesi; e vicendevolmente dagli altri fu promesso
a lui lo stesso: con che, se non divenne amico della Francia, almen
cessò di esserle nemico. Fortuna fu del Gonzaga d'incontrarsi in un
generoso principe, qual fu Francesco I di Este, perchè altrimenti
correa pericolo di perdere Mantova. E ciò perchè Angelo Tarachia primo
ministro suo, traditore, per quanto scrive più d'uno storico, esibì
al duca di Modena d'introdurre in Mantova i Franzesi; ma il magnanimo
Estense volle veder quel principe corretto, ma non rovinato. Intanto
la corte di Savoia, che non si credea tenuta a questo accordo, ben
informata che l'importante fortezza di Trino si trovava con poco
presidio spagnuolo e mal guardata, nella notte precedente al dì 20
di luglio segretamente spedì colà il giovane marchese Villa con tre
mila e cinquecento tra fanti e cavalli, che sorprese le principali
fortificazioni nella piazza, ed obbligò il comandante spagnuolo
a capitolarne la resa. Il duca di Mantova, che ne riteneva la
giurisdizione, fece perciò delle gravi doglianze che a nulla servirono;
ed ebbe appresso la mortificazion di ricevere una lettera dal collegio
elettorale nel dì 4 di giugno, vietante a lui l'intitolarsi generale
dell'imperadore e vicario dell'imperio.

In esecuzione del concordato premeva al duca di Modena di liberare
il Mantovano dal peso delle truppe franzesi; e però da che ebbe
rinforzato l'esercito con forze nuove, parte raccolte in Modena, e
parte venute di Francia, sul fine di giugno pel Cremonese, dando il
sacco fino alle porte di quella città, andò cercando la maniera di
passare il grosso fiume dell'Adda. Eran le rive opposte ben guernite
di combattenti, colà spediti dal conte di Fuensaldagna; e troppo
ardita impresa si scorgeva il tentarne il passaggio. Fortunatamente
riuscì ad alcuni pochi Franzesi di valicar quel fiume a Cassano, e di
fortificarsi nell'altra riva, di modo che trasse colà tutta l'armata,
e, gittato un ponte, passò. Da incredibil confusione e spavento per
questa impensata felicità dei nemici restò preso l'esercito spagnuolo,
e il Fuensaldagna, insospettito di qualche intelligenza in Milano,
colà con tutte le sue forze frettolosamente si ritirò. Allora il
duca di Modena animosamente diede la marcia all'esercito suo, e per
mezzo del Milanese, e fin passando presso le porte di Milano, andò al
Ticino, e dopo averlo valicato, senza perdere tempo, cinse d'assedio la
fortezza di Mortara: azioni tutte che fecero salir alto il suo nome,
e il concetto del suo valore e senno. Resistè quella piazza sino al
dì 25 d'agosto, in cui fu obbligata a rendersi: con che la fertile
pianura della Lomellina restò esposta ai comandi de' Franzesi. Ma che?
nell'auge di tanta gloria eccoti cadere infermo _Francesco I d'Este_
duca di Modena, oppresso dai patimenti e dalle fatiche passate, o pure
avvelenato dalla cattiva aria di Mortara. Fu portato a Sant'Ià, dove fu
a visitarlo _Carlo Emmanuele II duca_ di Savoia, e nel dì 14 d'ottobre
di questo anno fra le braccia _del principe Almerigo_ suo figlio, e
dei suoi cortigiani che si disfacevano in lagrime, con quel medesimo
coraggio che egli avea sempre mostrato nelle azioni guerriere, rendè
l'anima al suo creatore in età di quarantotto anni, un mese e nove
giorni. Comune opinione fu, che s'egli non fosse stato rapito da morte
cotanto immatura, l'Italia avrebbe avuto in lui un generale d'armate
da paragonarsi coi primi. Nè io mi fermerò a descrivere il corteggio
delle tante virtù che si adunavano in questo principe, la principal
delle quali fu la pietà, perchè ne ho detto quanto occorre nelle
Antichità Estensi, e può leggersi il giusto suo elogio nelle Storie del
conte Gualdo Priorato, di Francesco Vigliotto, nell'Idea del principe
del padre Gamberti della compagnia di Gesù, e presso altri scrittori.
Solamente dirò, aver egli comperata ben caro la gloria umana, perchè di
tanto suo servigio prestato alla corte di Francia, nè egli nè la sua
casa riportarono veruna ricompensa, o almen non tale che pareggiasse
la gran copia di spese e debiti fatti in occasione di queste guerre, a
saldare i quali fu poi necessaria l'alienazion di assaissimi allodiali.
Lasciò il duca Francesco dopo di sè tre figli: _Alfonso, Almerigo_ e
_Rinaldo_, e nel dominio degli Stati a lui succedette il primogenito,
che si nominò _Alfonso IV_.

Altra azione meritevole di memoria non passò dopo la presa di Mortara;
se non che i Franzesi entrarono in Vigevano, e ne distrussero le
fortificazioni; il conte di Fuensaldagna mandò improvvisamente un
corpo di gente a dar la scalata a Valenza, ma con trovar vigilanti i
Franzesi, e tornarsene indietro senza voglia di ridere. Nel novembre
di quest'anno l'essere venuto a Lione il _re Luigi XIV_ col _cardinal
Mazzarino_ diede un buon pascolo alla curiosità dei politici per
indovinarne il motivo. Si portò colà la maestà sua a visitare
_Cristina duchessa_ di Savoia, madre del duca Carlo Emmanuele II,
zia d'esso re, e principessa di mirabil senno e vivacità di spirito,
menando seco le due sue figlie, cioè la _principessa Luigia_ vedova
del _principe Maurizio_ di Savoia, e la _principessa Margherita_
nubile. Mentre madama reale era in trattato di accasar quest'ultima
figlia con _Ranuccio II Farnese duca_ di Parma, non lasciava ella di
trattar colla corte di Francia, per farla regina: e tale era la beltà
di questa principessa che potea fare un dolce incanto agli occhi
del re. Si trovavano veramente le mire di questo giovine monarca
rivolte all'infante di Spagna _Maria Teresa_: pure perchè tuttavia
s'interponevano gravi ostacoli a quel maritaggio e alla pace col
re Cattolico, seguì accordo con madama Reale, che se per tutto il
mese di maggio prossimo venturo il re non chiudeva il suo maritaggio
coll'infanta suddetta, egli sposerebbe la principessa Margherita di
Savoia. Si servì l'accorto Mazzarino di queste apparenze per tirar
gli Spagnuoli nel suo disegno. In fatti si ultimò poi la pace colla
Spagna, e le speranze della principessa di Savoia andarono a terminare
nell'accasamento col duca di Parma. Non sarà discaro ai lettori di
apprendere una particolarità spettante al cardinale suddetto, la quale
truovo io nella sua vita manoscritta, stesa in sestine da Giuseppe
Sellori Romano, stato suo familiare di gran confidenza. Cioè nel suo
appartamento del Louvre fece egli in quest'anno per tre mesi fare
un maraviglioso apparato di tappezzerie, vasi d'oro e d'argento,
lampane, pitture, ed altri mobili di rara ricchezza, con ingegnoso
compartimento, fatto dal signor di Colbert. V'era una gran credenza,
sulla quale stavano i premii per un lotto, cioè vasi d'oro e d'argento
d'ogni sorta, orologi, guantiere gioiellate, scrigni, corone, anelli,
croci, scatole e simili preziosi lavori ad ornamento spezialmente del
sesso femminile. A più di cento mila scudi romani ascendeva il valore
di questi premi. Alla funzione, nel dì 4 di aprile, intervenne il re,
la regina madre, con tutti i principi, principesse e gran signori e
dame di corte. Furono da madamigella Ortensia Mancini tirati a sorte i
bollettini del lotto, due pel re ed altrettanti per la regina, ed uno
per gli altri; e così fu distribuito tutto quel valsente, con ammirar
tutti la rara munificenza di questo porporato italiano.

Diede fine ai suoi giorni nel presente anno il doge di Venezia
_Bertuccio Valiero_, e fu alzato a quel trono _Giovanni Pesaro_.
Offeriva il gran signore la pace alla Veneta repubblica, purchè gli
fosse ceduta l'isola di Candia: condizion troppo dura, ma che nondimeno
fu proposta nel senato, il quale si sentiva stanco ed esausto per sì
lunga e dispendiosa guerra. Pure prevalse il parere de' più coraggiosi
di non cedere all'imperioso tiranno. Da sì generosa risoluzione
commosso il pontefice e i più ricchi de' cardinali, e spezialmente
_Francesco Barberino_ e _Flavio Chigi_, ed alcuni baroni romani, fecero
a gara per prestare soccorso ai Veneti. Perciò, oltre alle dodici galee
del papa, di Malta e di Toscana, furono spediti ad unirsi alla loro
armata altri dieci vascelli provveduti da essi porporati e baroni alle
spese loro. Il _cardinal Mazzarino_ ancor egli mandò un regalo di cento
mila scudi alla repubblica, coprendo probabilmente col suo nome ciò
che veniva dal re. Ma azione alcuna di rilievo non accadde in quelle
parti, avendo patito naufragio la flotta de' Veneziani colla perdita
di alcune galee; videsi anche riuscir vano il disegno di sorprendere
la Canea, e l'armata turchesca colla fuga deludere i cristiani, che si
erano preparati per venire alle mani. Quel solo che animava le speranze
de' Veneziani era il trovarsi disposta la corte di Francia, siccome
disgustata del Turco, a spedire un gran rinforzo di gente in Candia,
purchè seguisse la pace colla Spagna. Di ciò parleremo andando innanzi.




    Anno di CRISTO MDCLIX. Indizione XII.

    ALESSANDRO VII papa 5.
    LEOPOLDO imperadore 2.


Gran pruova diede in questi tempi della sua saviezza il _cardinal
Mazzarino_. Non avea pari la beltà e vivacità di spirito di madamigella
_Maria Mancini_ nipote sua, e se n'era tanto invaghito il giovinetto
_re Luigi XIV_, che molti pensarono (non so se con vero o falso
fondamento) ch'egli sarebbe giunto a sposarla, se il cardinale, non
dirò vi avesse tenuta mano, ma solamente l'avesse permesso. Ruppe egli
il corso di queste fiamme e pensieri, con allontanare improvvisamente
dalla corte la nipote, che poi dopo la morte di lui divenne
contestabilessa Colonna; e per la sua bizzarria, per le dissensioni
col marito e coi suoi viaggi, diede tanto da dire agli spettatori
e dilettanti delle varie scene del mondo. Poteva inoltre collocare
un'altra sua nipote Mancini con _Carlo Emmanuele II duca_ di Savoia, se
fosse condisceso alla restituzion di Pinerolo, e a privar della regal
protezione la città di Ginevra. Ma egli sempre antepose il servigio
del re a' suoi privati interessi. Per opera sua, immediatamente dopo
la morte di _Francesco I duca_ di Modena, fu conferito il grado di
generalissimo dell'armi di Francia in Italia ad _Alfonso IV duca_
suo figlio e successore, il quale tosto fece i dovuti preparamenti
per uscire in campagna nell'anno presente. Si servì il Mazzarino
d'esso duca per far proporre alla repubblica Veneta una lega fra il
re Cristianissimo, essi Veneziani e i duchi di Savoia e di Modena,
con disegno di conquistar lo Stato di Milano, e di partire la preda
fra loro, esibendosi la corte di Francia d'indurre il gran signor de'
Turchi alla pace, e promettendo forze grandi per la sognata impresa.
I Veneziani, che si trovavano in sì grave impegno per la guerra di
Candia, e che saggiamente sanno in ogni tempo scandagliar le cose,
si sbrigarono in poche parole da questa tentazione, con rispondere
di non voler punto impacciarsi nella roba altrui. E perciocchè già
cominciava ad apparire buon incamminamento alla pace fra la Francia
e la Spagna, il Mazzarino segretamente consigliò il nuovo duca di
Modena a prestar orecchio ad un accomodamento, già proposto dal
governo di Milano al duca Francesco suo padre, perchè in tal guisa
migliori condizioni avrebbe ottenuto, che aspettando la pace generale,
in cui i principali contraenti pensano molto ai proprii vantaggi,
poco a quei dei minori confederati. Interpostosi dunque il duca di
Guastalla in questo maneggio, nel dì 11 di marzo dell'anno presente
seguì accordo fra esso duca Alfonso IV e il _conte di Fuensaldagna_,
per cui l'Estense rinunziò alla lega colla Francia, mettendosi in
buona e libera neutralità. Fu promessa l'investitura cesarea del
principato di Correggio al duca, e che ne sarebbe levato il presidio
spagnuolo; siccome ancora che gli sarebbe dato nel regno di Napoli uno
Stato di rendita annua di trentaduemila ducati di quella moneta, in
soddisfazione dei crediti della casa di Este assicurati in quel regno.
Con tali vantaggi, senza il braccio della Francia, si rimise il duca di
Modena in grazia del re Cattolico, e fu assicurato della protezion di
quella corona.

Passato dipoi a Madrid il suddetto Fuensaldagna, cavaliere di massime
onorate, tanto cooperò, che finalmente, dopo una tregua, nel dì 7
di novembre fu conchiusa la famosa pace de' Pirenei fra le corone
di Francia e di Spagna, e sigillata dalle nozze del _re Luigi XIV_
coll'infanta di Spagna _Maria Teresa_, per giugnere alle quali il
cardinal Mazzarino tanto avea vessata la Spagna, quasi prevedendo
che un tal maritaggio avrebbe anche un dì portati in Ispagna i gigli
d'oro. Altro non dirò io di questo avvenimento, che, dando fine
alle arrabbiate guerre durate per tanti anni fra quelle due potenze,
riempiè d'allegrezza tutte le provincie cattoliche, se non che fu ivi
confermato l'accordo seguito fra il duca di Modena e il governator
di Milano, ed assicurati sulla dogana di Foggia in regno di Napoli i
crediti della casa d'Este colla corona di Spagna, crediti nondimeno
poco fortunati, perchè mai non s'è trovata la via di soddisfarli.
S'impegnarono ancora le due corone d'interporre i loro uffizii per
ottenere soddisfazione dalla camera apostolica alle giuste pretensioni
della casa d'Este, e a quelle del duca di Parma pel ducato di
Castro. Valenza e Mortara furono restituite agli Spagnuoli; Vercelli
col Cenghio nelle Langhe al duca di Savoia: il che seguì dopo la
pubblicazion solenne della pace suddetta, differita sino al seguente
anno. Le controversie pendenti fra i duchi di Savoia e di Mantova per
le doti della fu _principessa Margherita_ di Savoia furono rimesse
in arbitri; e curiosa cosa riuscì dipoi l'essersi cotanto ostinato
esso duca di Mantova in certe sue pretensioni, che andò per terra
ogni accordo, e la corte di Savoia, col nulla pagare allora, mai
più non pagò. Ebbe a dolersi _papa Alessandro VII_ di questa pace,
perchè in essa non s'era voluto che alcuno dei suoi ministri mettesse
mano, e non si fece onore alcuno alla santità sua, ed in oltre vi si
parlò delle pretensioni dei duchi di Modena e di Parma. Altri dipoi
se n'ebbero anche più a dolere, perchè volesse Dio che le paci e i
giuramenti dei potenti non fossero talvolta trappole per ricavare
un presente guadagno, e rompere poi tutto, quando viene il tempo di
guadagnare anche più. Sul fine di questo anno passò a miglior vita
_Giovanni Pesaro_ doge di Venezia, ed ebbe per successore _Domenico
Contarino_. Si ridussero a poco le ostilità nella guerra di Levante,
dove indarno furono aspettate le galee del papa e di Malta, perchè il
priore Bichi general delle prime, arrivato a Napoli, per aver mirato
da lungi alcune navi barbaresche, da uomo saggio non volle continuar
il viaggio, e, voltate le prore, si restituì poscia a Civitavecchia;
e i Maltesi, dopo averlo lungamente aspettato a Messina, anch'essi se
ne ritornarono al loro porto. Sorprese il capitan generale _Francesco
Morosino_ la fortezza di Tamon nel golfo di Cassandra, che restò
saccheggiata e demolita, con asportarne trenta pezzi di cannone e
quattro petriere. Altrettanto avvenne a quella di Chisme nella Natolia
dirimpetto a Scio, dove si fece buon bottino, ed acquistossi buon
treno d'artiglierie. Ai poveri Greci abitanti nella venerata isola
di Patmos fu dato barbaramente il sacco dai Veneti. Da Castel Ruzo,
fortezza considerabile, presa e demolita, furono condotti via trentasei
pezzi d'artiglieria, e cento quarantasei prigioni. Così terminò quella
campagna. Nel dì 6 di novembre un fiero tremuoto conquassò in Calabria
Catanzaro, Soriano, Mileto, Squillaci ed altri luoghi, con gran rovina
di case e morte d'uomini.




    Anno di CRISTO MDCLX. Indizione XIII.

    ALESSANDRO VII papa 6.
    LEOPOLDO imperadore 3.


Pubblicatasi finalmente nell'anno presente la pace stabilita fra le
corone di Francia e Spagna, si vide rifiorir la quiete per tutti i
regni cattolici. Incredibili feste e magnificenze spezialmente si
fecero in Francia per l'abboccamento del re Cattolico _Filippo IV_
e del Cristianissimo _re Luigi XIV_ suo nipote ai confini de' regni
nell'isola de' Fagiani, dove il primo colla regina consorte condusse la
infanta Maria Teresa sua figlia, destinata moglie d'esso re di Francia,
ma con patto ch'ella per sè e per li discendenti rinunziasse ad ogni
pretensione e diritto sopra i regni di Spagna: del che poi si risero
i Franzesi. Nel dì 6 di giugno colà comparve anche la _regina madre_
del re Luigi, sorella di esso re Cattolico, col _cardinal Mazzarino_,
principal autore della pace e di quell'illustre maritaggio. Non s'era
forse mai veduta suntuosità simile come fu quella del congresso e
delle nozze di que' potenti monarchi; e certamente Parigi, dove nel
dì 26 d'agosto fecero la entrata i regii sposi, non avea giammai
mirata pompa eguale, coronata dal concorso d'innumerabil nobiltà
straniera. Siccome racconta nelle sue Storie il Gazotti, fu chiamato
apposta da Modena a Parigi Gasparo Vigarani, maraviglioso inventor di
macchine e di teatri, di cui il duca di Modena _Francesco I_ s'era
sempre servito per gli suntuosi divertimenti dati alla sua città.
Egli fu che in Parigi sfogò l'ingegno suo nelle varie decorazioni
di quelle splendidissime feste. Procurò in questi tempi il cardinal
Mazzarino di unire con nuovi nodi alla real casa di Francia quella di
Toscana, con aver destramente procurato che il _gran duca Ferdinando
II_ accudisse al matrimonio della principessa _Margherita Luigia di
Borbon_, figlia del _duca d'Orleans_ zio del regnante re Luigi, col
_principe Cosimo_ suo primogenito. Nell'ottobre il _Gondi vescovo_
di Besiers fece solennemente la dimanda di questa principessa al
re, e fu riserbata all'anno seguente l'esecuzione di così nobil
maritaggio. Colle nozze del re erano già spirate affatto le speranze
della principessa _Margherita di Savoia_ pel trono di Francia; e però
si effettuarono le promesse fatte dalla corte di Torino a _Ranuccio
Farnese II duca_ di Parma e Piacenza. Portossi questo principe a Torino
con accompagnamento magnifico di nobiltà, e nel dì 29 d'aprile seguì
il di lui sposalizio, che fu poi condecorato da nobilissimi spettacoli
e divertimenti di quella corte, anche per altri motivi tutta in gioia,
per avere ricuperata dalle mani degli Spagnuoli la città di Vercelli.
Si videro in quest'anno comparire a Livorno (cosa non mai più veduta)
gli ambasciatori del gran duca, ossia czar di Moscovia _Alessio
Michelovich_, principe di smisurata ambizione e di ugual crudeltà.
Furono ben accolti dal gran duca di Toscana _Ferdinando II_.

Succedette in questi tempi un fatto, nell'alma città di Roma, che gran
commozione produsse in quella metropoli. Per dissapori precedenti,
e per la recente pace de' Pirenei, si trovava alterato forte l'animo
di _papa Alessandro VII_ e dei Chigi contro il _cardinal Mazzarino_ e
contro la Francia. Però, senza far conto delle pretensioni de' duchi
di Modena e Parma contro la camera apostolica, mosse dai ministri
de' due re, all'improvviso fece esso papa dichiarare il ducato di
Castro incamerato ed incorporato fra i beni della Chiesa romana, e per
conseguente sottoposto alle bolle vietanti l'alienazion degli Stati
d'essa Chiesa. Ora accadde, che volendo i birri, nel dì 20 di giugno,
prendere per debito di dieci scudi un velettaio, abitante nelle rimesse
delle carrozze di _Rinaldo cardinal d'Este_, protettore allora della
Francia, fu loro impedita la cattura da' servitori del cardinale. Con
maggior copia di sbirraglia tornò colà verso la sera il bargello, ma
gli convenne fuggire. Allora fu che don Mario Chigi fratello del papa,
ed arbitro della corte pontificia, ordinò ai Corsi e ad altre milizie
di Roma di spalleggiare il bargello, affinchè venissero carcerati gli
autori di quella violenza; giacchè non sapeano più i pontefici digerire
gli abusi delle franchigie, come perturbatrici della giustizia e della
quiete pubblica. Penetratosi questo disegno, si mise in armi tutta
la numerosa famiglia del porporato estense; gli ambasciatori tutti
de' principi, e fin quello di Spagna, e molti baroni romani, parziali
della Francia, in aiuto di lui spedirono e offerirono gente, e tutti
i Franzesi trassero al di lui palazzo. Non istimò bene don Mario
di far altro maggior tentativo; ma perchè si mirava un gran bollore
d'animi, si barricarono le strade, e si posero corpi di guardia nei
posti occorrenti. Interpostosi l'ambasciator di Venezia, trovò troppe
durezze ne' dominanti Chigi, e intanto da Napoli, dalla Toscana e da
Modena andarono sopravvenendo uffiziali e soldati per assistere al
cardinal d'Este; laonde si stava con batticuore in Roma per sospetto
che scoppiasse qualche gran baruffa, a cui tenesse dietro il saccheggio
della città. Non era il buon pontefice informato se non di quello che
il fratello e i nipoti gli voleano far sapere. Ma illuminato in fine
dal _cardinale Pio_ del vero sistema di questo imbroglio, ordinò al
manieroso cardinale _Francesco Barberino_ che vi rimediasse. Onorevole
accordo fu fatto, e tornò poi tutta Roma alla quiete primiera, se
non che restarono certe amarezze e fermenti fra le corti di Roma e di
Francia, che col tempo proruppero in maggiori sconcerti.

Si speravano in quest'anno progressi e felicità dell'armi cristiane
in Levante, giacchè il _cardinale Mazzarino_ aveva indotto il re
Cristianissimo a spedire in aiuto de' Veneziani un corpo di quattro
mila fanti. Pensava questo porporato di piantar in Francia un ramo
della nobilissima casa d'Este, con dare in moglie al _principe
Almerigo Estense_, fratello del _duca Alfonso IV_, Ortensia Mancini
sua nipote, e crearlo erede de' suoi beni e del suo cognome: fortuna
che poi toccò a _Carlo Armando duca_ della Migliarè. Ma affinchè
questo giovine principe, che già avea sotto il _duca Francesco I_ suo
padre fatto il noviziato della guerra, maggiormente si perfezionasse
in quest'arte, il destinò per generale delle milizie franzesi inviate
in soccorso di Candia, dandogli per luogotenente il signore di Bas.
Andò il principe Almerigo, sbarcò le sue genti alla Suda, con prendere
alcuni fortini, ed, unito co' Veneziani, s'accostò alla Canea per
farne l'assedio. Nacquero tosto dissensioni fra il suddetto Bas e
il Gremonville sergente generale franzese de' Veneziani. Da Candia
Nuova accorsero alla difesa della Canea i Turchi: il che fece cangiar
sentimento all'esercito di lasciar quella città e di portarsi sotto
Candia Nuova rimasta sguernita. Erano giunti colà, ed aveano già preso
un borgo con alcuni pezzi d'artiglieria, quando i soldati si diedero
disordinatamente a rubare. Ma ecco sortire da Candia Nuova una trentina
di cavalli turchi con urli, che misero un panico timore nell'armata
gallo-veneta, che niuno pensò più se non a menare le gambe. Uscito
allora tutto il presidio turchesco, gl'incalzò, e non finì la faccenda
che tra morti e feriti restarono sul campo da mille e cinquecento
persone, e il resto con gran fatica si ritirò alla città di Candia.
Con questo infelice fine terminò la campagna dell'anno presente, ma non
terminarono le disgrazie, perchè il principe_ Almerigo d'Este_ caduto
infermo a cagion dell'aria cattiva, senza poter intervenire al fatto di
Candia Nuova, per consiglio de' medici fu portato all'aria salutevole
dell'isola di Paros, dove nondimeno venne la morte a trovarlo nel dì
14 o 16 di novembre, perdendosi in lui un principe che dava una grande
espettazione di valore e di senno. Gli fece di poi il senato veneto
ergere un monumento di marmo colla sua statua al naturale entro la
chiesa de' padri francescani, appellati i Frari, in Venezia. Ma se
piansero i cristiani, neppure risero i Turchi, perchè nel dì 24 di
luglio un incendio sì spaventoso consumò la città di Costantinopoli,
che uno storico, aprendo ben la bocca, arrivò a scrivere, che vi
perirono settanta mila case, e venti o trenta mila persone. Certo è
che straordinario e indicibile fu il danno, essendo rimaste involte
in quella rovina anche le più superbe moschee. Ma osservossi dipoi
come la tirannide sappia convertire in utile proprio la calamità de'
popoli, perchè uscì tosto editto che chi non potesse riparar lo stabile
incendiato, ne restasse privo, e quello decadesse nelle mani del gran
signore. Nel giugno di quest'anno desiderosa la vedova _imperadrice
Leonora_ di veder _Maria duchessa_ di Mantova sua madre, venne a
Judemburg città della Stiria. Colà si portò anche la duchessa con
_Carlo duca_ di Mantova suo figlio, il quale passò poi ad inchinare
l'_Augusto Leopoldo_, mentre egli, mosso da Vienna, viaggiava per
la Stiria e Carintia, con arrivar fino a Trieste. Ma, ritornata essa
duchessa Maria a Mantova, finì quivi dopo poco tempo i suoi giorni:
principessa dotata di gran prudenza e pietà, e di tante altre belle
prerogative, che meritò luogo fra le più illustri principesse d'Italia.




    Anno di CRISTO MDCLXI. Indizione XIV.

    ALESSANDRO VII papa 7.
    LEOPOLDO imperadore 4.


Fu questo l'ultimo anno della vita del _cardinal Giulio Mazzarino_.
Perchè in questo personaggio si ammirò un prodigio della fortuna e
dell'ingegno, con gloria dell'Italia, e spezialmente di Roma, che
produsse e diede alla Francia una testa di tanto vigore; non si
può di meno di non toccar qui la sua morte, ben corrispondente alla
gloriosa sua vita. Oppresso egli dalle fatiche dei viaggi e dai tanti
raggiri della sua mente, cominciò a sentire che veniva meno il corpo
per malattia, a cui i medici, dopo averla forse accresciuta coi tanti
rimedii, altro ripiego non seppero più proporre, se non il miserabile
di fargli mutar aria. Portato al castello di Vincennes, peggiorò;
laonde animosamente si preparò a ricevere la sempre disgustosa visita
della morte. Testamento da re fu il suo per li magnifici legati
fatti, prima al re Cristianissimo e alla regina, poscia ai monarchi
cattolici, al papa, ai principi del sangue, e ad altri gran signori
e a tutti i suoi parenti, e per la fondazione di alcuni luoghi pii.
Conto si fece che l'eredità sua ascendesse a quaranta milioni di
franchi (altri è giunto a dire di scudi) distribuita con ammirabil
generosità e giudizio. Cadde la morte sua nel dì 9 di marzo in età di
cinquantanove anni. Niun più di lui fu in odio alla nazion franzese,
e niun più di lui la beneficò, lasciando il regno in pace, depressa la
razza degli ugonotti, purgati i mali umori dei grandi, e accresciuti i
confini della monarchia. Camminò sempre colle massime del _cardinale
di Richelieu_, se non sante e giuste, certamente utili al regno;
ma con genio affatto diverso, perchè il Richelieu, uomo collerico,
violento ed implacabile, non meditava che vendette e guai a chi cadeva
dalla sua grazia; laddove il Mazzarino con somma placidezza trattava
i grandi affari, dolce con tutti, e fin verso i nemici, ch'egli si
studiava di guadagnare col perdono e colla liberalità, fondato in
quella massima: _Che il mondo bisogna comperarlo_. Per cagione di
questa sua mansuetudine e generosità, arrivò a morire in grazia del
re, e compianto anche da lui: locchè non era avvenuto al Richelieu.
Lasciò di bei ricordi al re Cristianissimo pel buon governo, e quello
spezialmente di non tenere in avvenire favoriti, ma di partir gli
uffizii in politico, militare ed economico: regolamento che il _re
Lodovico XIV_ molto bene eseguì, con prender egli in mano le redini
del regno; e n'era ben capace per l'elevatezza della sua mente. Nel
dì 19 d'aprile seguì con gran solennità nel palazzo reale di Parigi
lo sposalizio di madamigella _Margherita Luigia_, figlia del defunto
_duca d'Orleans_, col principe di Toscana _Cosimo de Medici_. Il duca
di Guisa procuratore del principe la sposò. Condotta questa principessa
in Toscana, si trovò onorata da magnifiche feste ed allegrezze di tutti
que' popoli. A godere di questi spettacoli fu anche invitato _Alfonso
IV_ duca di Modena, e vi andò con ricco corteggio. Nel giorno primo di
novembre per la nascita di un Delfino tutto il regno di Francia diede
in trasporti di giubilo; nè minor fu la consolazione degli Spagnuoli,
per aver la loro regina dato alla luce, nel dì 6 d'esso mese, un
principe, che fu poi _Carlo II_ re di Spagna.

Ora prosperosi ed ora infelici riuscirono in quest'anno i successi
dell'armi venete nella guerra col Turco. Non si sa il perchè _papa
Alessandro VII_, a cui pure stava molto a cuore il pubblico bene
della cristianità, non somministrasse in questi tempi all'aiuto loro
le sue galee. Gli avea lasciato il _cardinal Mazzarino_ ducento mila
scudi da impiegare nella guerra contro il nemico comune. Non meno
l'_imperadore Leopoldo_ che i _Veneziani_ aspiravano a questo boccone;
ma, per attestato dello storico Valiero, passato questo danaro a
Roma, svanì facilmente anche con poco vantaggio di Cesare. Accorsero
bensì ad unirsi coi Veneti sette galee degli zelanti Maltesi. Se
ne tornò intanto a Venezia il valoroso capitan generale _Francesco
Morosino_, con cedere il comando a _Giorgio Morosino_, il quale,
desideroso di qualche fatto glorioso, andò in traccia dell'armata
turchesca uscita dei Dardanelli. Trovata parte d'essa nelle vicinanze
dell'isola di Milo, diede nel dì 25 d'agosto la caccia a que' legni.
Sette galee turchesche, prese dallo spavento, andarono ad urtare in
terra, lasciandole infrante con salvarsi la gente. Due altre galee
vennero in potere de' Veneti, ed altrettante de' Maltesi. Il resto di
que' legni andò disperso, ed alcuni si ruppero ai lidi. Circa mille
Turchi dei rifugiati in terra dai Veneti furono condotti schiavi. Con
egual felicità anche Antonio Priuli espugnò alquante navi turchesche
da carico, con impadronirsi d'alcune e bruciarne delle altre. Questi
felici avvenimenti furono contrappesati da alquante perdite di navi
venete, che rimasero in altri luoghi preda dei corsari barbareschi:
dopo di che tutti si ridussero ai quartieri d'inverno. Trattavasi
intanto dal pontefice una lega fra i principi cristiani contra
del Turco; ma con ritrovare il re Cattolico impegnato contra dei
Portoghesi; il re Cristianissimo inceppato dall'antica amicizia coi
Turchi, e l'imperadore più disposto a conservare con qualche danno la
tregua colla Porta, che ad entrare nel periglioso giuoco della guerra.
Lo stesso papa, benchè bramasse la gloria di stabilir essa lega almeno
con Cesare e con i Veneziani, pure si raccapricciava, allorchè udiva il
suono delle spese occorrenti. La conclusione fu che i Veneti restarono
soli in ballo con loro incredibile dispendio, stante il dover essi
sostenere una sì lunga guerra contro una sì smisurata potenza, e in
paese lontano mille e ducento miglia, e coll'abborrimento ancora della
gente a passar il mare, perchè piena di apprensione di non tornarsene
poi mai più indietro.




    Anno di CRISTO MDCLXII. Indizione XV.

    ALESSANDRO VII papa 8.
    LEOPOLDO imperadore 5.


Trovavasi in questi tempi il re di Francia _Lodovico XIV_ nel bollore
della sua gioventù, senza impegno di guerra, ma con gran desiderio di
farla, siccome avido di gloria, e più di dilatare i confini del suo
regno: sete inestinguibile di quasi tutti i principi della terra. Sopra
ogni cosa gli stava a cuore il conciliar dappertutto un gran rispetto
alla sua corona e potenza; e con tutto che incominciasse nel presente
anno a dar congedo alla continenza, conservata non ostante la sua
avvenenza e robustezza con ammirazion d'ognuno, per quanto fu creduto,
fin qui, coll'invischiarsi negli amori della Valiera: pur questi nulla
scemavano la sua applicazione al governo, a mettere in buono stato le
finanze, e a preparar forze per rendersi formidabile ad ognuno. Perchè
il barone di Batteville, ambasciatore di Spagna in Londra, volle in
un accompagnamento precedere colla sua carrozza a quella del conte
d'Estrades ambasciador di Francia, ne nacque perciò gran baruffa, con
riportarne i Franzesi bastonate e ferite; prese tal fuoco il re Luigi
a questo avviso, portatogli nel dì 16 di ottobre dell'anno precedente,
che cacciò tosto da Parigi e dal regno il conte di Fuensaldagna
ambasciatore di Spagna, il quale da lì a poco terminò i suoi giorni.
Se il re Cattolico non calmava quello sdegno con dar delle pretese
soddisfazioni, già tutto si disponeva per una nuova guerra. Nell'anno
presente un'altra novità occorse. Si doveva essere messo in testa
quel monarca di rendersi formidabile anche alla corte di Roma, giacchè
per motivi precedenti si dichiarava mal soddisfatto della altura de'
Chigi, e gli parea di trovar sempre delle durezze in qualunque cosa
ch'egli chiedesse al sommo pontefice. Mandò pertanto a Roma con titolo
di ambasciatore di ubbidienza il _duca di Crequì_ suo primo gentiluomo
di camera, personaggio d'umor fiero ed alto, poco amico dei preti,
avvezzo alle bruscherie della guerra, e non già alle manierose qualità
che richiede un'ambasceria. Seco erano molti uffiziali riformati e
genti di armi. Gli accorti Romani s'immaginarono tosto che spedizion
sì fatta tendesse a suscitar de' garbugli in Roma. Giudicò bene _don
Mario Chigi_ fratello del papa di accrescere cento cinquanta Corsi ai
soliti della guardia per maggior sicurezza della pubblica quiete. Chi è
vago di liti, dura poca fatica a trovarne. Varie insolenze e violenze
andarono facendo quei della famiglia dell'ambasciadore: e tutto si
tollerò. Ma un giorno tre soldati della pattuglia che allora si facea
per Roma, entrati per bere in una taverna, vi trovarono un mastro di
scherma franzese ed altri suoi compagni. Con varie villanie furono i
Corsi disarmati e cacciati. Dal _cardinale Imperiali_ governatore di
Roma questo schermitore processato, ebbe il bando della vita. Venne il
dì 20 di agosto, in cui due Franzesi, avvenutisi in tre soldati corsi,
attaccarono rissa; essendo incalzati, vennero in favor de' Franzesi i
famigli di stalla del duca di Crequì, che diedero una mortal ferita ad
un altro Corso che non era della rissa. Per questo accidente infuriati
i Corsi ch'erano di guardia alla Trinità, senza che gli uffiziali
potessero ritenerli, toccarono il tamburo, e coll'armi andarono al
palazzo Farnese, abitato allora dall'ambasciator di Francia, sparando
archibugiate contro chiunque era creduto franzese. Vi restò morto un
lacchè di un gentiluomo franzese e il garzone di un libraio. Per questo
rumore affacciatosi il duca di Crequì ad un balcone, volendo sgridare i
Corsi, n'ebbe per risposta qualche archibugiata, che il fece ritirare
ben tosto: il che nondimeno vien riputato falso nelle relazioni di
Roma. Lo stesso avvenne ad alcuni suoi gentiluomini, usciti per frenare
quell'empito, essendo rimasto ferito anche il capitan delle guardie
dell'ambasciatore. Dacchè videro i Corsi chiuse le porte del palazzo,
si ritirarono; ma passò questo inconveniente a maggiori eccessi;
perciocchè, incontratisi essi Corsi nella carrozza dell'ambasciatrice
di Francia (era di notte), spararono ancora più archibugiate,
con uccidere un paggio, ed anche un povero facchino accorso a
raccomandargli, come potea, l'anima. Ferirono anche un gentiluomo
nella seconda carrozza. Fuggì l'ambasciatrice piena di spavento nel
palazzo del cardinal d'Este. Perchè niuna pronta giustizia fu fatta
dell'insolenza dei Corsi, anzi si lasciarono fuggire i delinquenti, e
don Mario fece entrare in Roma molte compagnie di persone armate, con
formare due corpi di guardia in qualche lontananza dal palazzo Farnese,
il duca di Crequì nel dì 31 d'agosto si ritirò da Roma in Toscana coi
cardinali dipendenti dalla Francia, e non cessò di accendere sempre più
il già acceso re Cristianissimo con relazioni alterate contro la corte
di Roma, siccome diremo all'anno seguente.

Terminò nel presente la carriera del suo vivere _Alfonso IV d'Este_
duca di Modena in età di soli ventotto anni, principe mansuetissimo
e giusto, e però amatissimo da' popoli suoi. La podagra fu quella
che il tolse dal mondo nel dì 16 di luglio. Restò di lui un solo
principe, cioè _Francesco II_ nato nel dì 6 di marzo l'anno 1660, e
una principessa, cioè Maria Beatrice, che fu poi regina d'Inghilterra,
amendue sotto la cura e tutela della _duchessa Laura_ lor madre, donna
virile, in cui grande era il senno, maggiore la pietà. Maraviglioso
poi fu il governo di questa principessa, e lungamente ne durò una dolce
memoria. Le imprese fatte in quest'anno dall'armi venete si ridussero
a varie prede fatte di legni turcheschi. Venne a sapere il loro capitan
generale che a Scio era pervenuta la carovana navale dei Turchi che da
Costantinopoli passava in Egitto, portando preziose merci e gran regali
destinati per la Mecca. Spiegò le vele a quella volta. Dieci di quelle
navi da carico a questa vista diedero a terra, ed, essendo fuggiti i
soldati e marinari, rimasero in poter de' Veneziani. Essendosi ritirati
i vascelli di quella carovana nel porto di Coo, correndo il dì 29 di
settembre, i Veneziani con isforzo di battaglia cotanto si adoperarono,
che riuscì loro di prenderne tre. L'avidità maggiore della milizia era
contra del più grosso di que' vascelli, sapendo che veniva in esso un
agà eunuco del serraglio con carico (secondo l'opinione di molti) di
mezzo milione d'oro. Ma questo miseramente restò incendiato, e l'agà,
nuotando per salvarsi, rimase prigione. Di ventotto saiche nemiche
dieciotto furono prese, e dieci consumate dal fuoco. Si diede fine nel
presente anno alle controversie insorte fra la repubblica veneta e la
corte di Savoia, per cagione del titolo di re di Cipro e per altre
simili differenze. Dall'anno 1630 in qua avevano i Veneziani tenuto
presidio in Mantova, per sicurezza di quella città contro i tentativi
dei Franzesi e Spagnuoli. Essendo già passato ogni pericolo, ed avendo
fatta istanza l'_imperador Leopoldo_, protettor della casa Gonzaga, che
si ritirasse quella gente, vi acconsentì senza difficoltà il senato
veneto. Perciò il _duca Carlo II_ spedì tosto a Venezia il marchese
Odoardo Valenti Gonzaga a render le dovute grazie alla repubblica
dell'assistenza fin qui prestata a' suoi Stati.




    Anno di CRISTO MDCLXIII. Indizione I.

    ALESSANDRO VII papa 9.
    LEOPOLDO imperadore 6.


Troviamo descritta nelle Storie di Andrea Valiero senator veneto,
del conte Gualdo Priorato, del Gazzoti e di altri autori la rottura
della corte di Francia con quella di Roma per l'accidente dei Corsi.
Spezialmente è da vedere sopra ciò un libro intitolato: _Racconto
dell'accidente occorso in Roma_, ec., e stampato alla macchia in
Montechiaro. A misura delle parzialità, secondo il solito, diversamente
si vide dipinto quel fatto. Puossi nondimeno accertare che niuna
parte ebbero i Chigi in tale emergente, e molto meno il povero papa,
che solamente la mattina seguente ne fu informato. Un mero furioso
ammutinamento de' Corsi ingiuriati, e con ferite maltrattati dai
Franzesi, cagionò tutto il disordine. Ora aveva già nel precedente
anno il _re Luigi XIV_ fatto seguire al tuono delle sue minaccie il
fulmine, con inviare sotto guardia di cinquanta moschettieri il nunzio
pontifizio _Piccolomini_ fuori del regno, fattolo accompagnare sino
ai confini della Savoia, senza permettergli di parlare se non ai suoi
domestici. Si credette _papa Alessandro VII_ di dare una soddisfazione
ai Franzesi con levare al _cardinale Imperiali_ il grado di governator
di Roma, giacchè la corte di Francia imputava spezialmente a lui e
a _don Mario Chigi_ la passata violenza, quasichè fatta d'ordine o
consenso loro, quando manifesto era che dalla sola bestialità de'
Corsi era avvenuto tutto lo sconcerto. Ma perchè data fu ad esso
cardinale la legazione della Marca, più onorevole e fruttuosa del
precedente suo posto, il duca di Crequì prese questo per maggiore
affronto, pretendendo che, invece di essere gastigato il porporato
suddetto, fosse anzi premiato. Eransi interposti il _duca Ferdinando
II_, i _Veneziani_ ed altri principi, per trattare di aggiustamento,
quando si ingropparono nel negoziato le pretensioni del duca di Modena
per le valli di Comacchio, e del duca di Parma per Castro contro la
camera apostolica, sostenute dalla Francia, che rendevano sempre
più difficoltosa la concordia. Laonde non si volle più fermare in
Italia il duca di Crequì, e dalla Toscana passò a Tolone, lasciando
più che mai imbrogliate le carte. Intanto il re Cristianissimo, per
maggiormente battere la corte di Roma, fatta nascere sedizione nella
città d'Avignone, mandò per sì procurato pretesto le sue milizie ad
impossessarsene, siccome di tutto il contado Venosino, spettante
alla Chiesa romana, sfoderando appresso delle rancide o, per dir
meglio, delle aeree ragioni sopra quegli Stati. Fece anche decretare
sul fine di luglio dal senato di Aix, che si riunivano quegli Stati
alla Provenza, come illegittimamente alienati una volta, quando erano
trecento anni che la Chiesa romana li possedeva. Nè ciò bastandogli,
cominciò a far sfilare in Provenza alquanti reggimenti di fanteria e
cavalleria, e farli anche dopo non molto calare in Italia ad alloggiare
nei ducati di Modena e Parma, col pretesto di difesa d'essi principi,
ma con intenzione di atterrir la corte di Roma e di condurla ai suoi
voleri; giacchè non par credibile che un re, il quale, al pari dei suoi
gloriosi antenati, si gloriava di essere il figlio primogenito della
Chiesa, covasse disegno di muovere veramente guerra ad un pontefice,
in cui non cadeva reità per gli altrui falli, ed offeriva anche
convenevoli soddisfazioni, senza però credersi obbligato ad accordare
le esorbitanti pretensioni della corte di Francia.

Tuttavia le correnti diavolerie suscitarono degli altri mali umori
in Francia, che fecero poi maggiore strepito negli anni susseguenti.
Imperciocchè in questi tempi comparvero alla luce alcune tesi della
Sorbona, per le quali si pretendeva che il papa senza il concilio non
fosse infallibile nei decreti del dogma; ch'egli fosse sottoposto al
concilio universale, che non si stendesse punto la di lui autorità
sopra il temporale dei principi; nè potesse egli deporre i re, nè
assolvere i sudditi dal giuramento di fedeltà: il che fece temere che
si pensasse a qualche scandaloso scisma nella Chiesa di Dio. In sì
scabrose contingenze non mancarono (nè mancano mai) animosi consiglieri
che persuasero a _papa Alessandro VII_ di fare il bravo e di sostenere
il decoro e la libertà del suo principato coll'armi; e però determinò
egli di ammassar ventimila fanti e duemila cavalli, con ordinar leve
di soldati anche negli Svizzeri e in Germania: al qual fine approntò
la somma di un milione e mezzo, prendendone una parte a frutto,
che probabilmente sta tuttavia a carico della camera apostolica, ed
esigendo dal monachismo d'Italia, ma non dello Stato veneto, trecento
mila scudi, oltre a quei di altre somme, che per altre cagioni dianzi
erano state sopra i loro fondi imposte. Quindi si diede a muovere i
principi della cristianità in difesa della Chiesa contro le violenze
che usava, e più minacciava d'usare il re di Francia. Andarono Brevi,
parlarono i suoi ministri; ma dappertutto si trovarono orecchie sorde;
e fin lo stesso re di Spagna, preoccupato dalla Francia, non diede se
non amorevoli consigli di aggiustare il meglio che si poteva questo
imbroglio, non sofferendo gli affari suoi per la guerra del Portogallo,
di sposare le altrui querele. Nè lasciava infatti il pontefice di
battere di buon cuore le vie dell'accordo, avendo a questo fine inviato
in Francia monsignor _Cesare Rasponi_, uomo assai destro e saggio per
trattar di concordia. Non fu questi ammesso nel regno, e solamente
a Ponte Buonvicino sui confini della Savoia seguì l'abboccamento suo
col _duca di Crequì_, e quivi colla mediazione dei ministri di Spagna
e di Venezia si spianarono i principali punti dell'accomodamento.
Tutto nondimeno andò in fascio, perchè insistendo il plenipotenziario
franzese, che precedesse la disincamerazione di Castro, intorno a
che non aveva facoltà il Rasponi, nè potè ottenerla da Roma, convenne
sciogliere l'assemblea, e lasciasse gli affari inviluppati come prima.

L'aprile dell'anno presente restò funestato dalla morte di _Margherita
di Savoia_, la quale, non avendo mai potuto conseguir la corona di
Francia, nè pur potè lungamente godere del suo matrimonio con _Ranuccio
II duca_ di Parma. Morì essa di parto. Però non tardò questo principe
ad intavolare un altro accasamento con la principessa _Isabella di
Este_, figlia del fu _Francesco I duca_ di Modena, a cui, siccome
diremo, si diede compimento nell'anno seguente. Similmente nel dì 6
di maggio dell'anno presente _Carlo Emmanuele II duca_ di Savoia con
pompa insigne introdusse nella città di Torino la nuova sua consorte,
cioè _Francesca di Borbone_ di Valois, figlia del fu _duca d'Orleans
Gastone_, cioè di un fratello del _re Lodovico XIII_ e sorella della
gran duchessa di Toscana Margherita Luigia. Ma le tante allegrezze
fatte da quella corte per queste nozze non uguagliarono il dispiacere
che vi si provò per la morte di Cristina di Francia, sorella del
suddetto re Lodovico XIII, e madre del regnante duca di Savoia:
principessa che con incomparabil prudenza, costanza, pietà ed amor
della giustizia avea per tanti anni governati quegli Stati in mezzo
ad infinite burrasche che servirono a far maggiormente conoscere la
grandezza del suo animo ed il complesso delle molte sue virtù. Mancò
essa di vita nel dì 27 di dicembre, lasciando un'immortal memoria di
sè in quella corte e nelle storie. Niuno avvenimento somministra la
guerra di Candia all'anno presente, essendo rivolti gli occhi d'ognuno
all'altra guerra che in questi tempi mosse il sultano de' Turchi
all'_imperadore Leopoldo_. Se ne stava questo buon monarca mirando con
tutta pace la guerra da tanto tempo mossa e continuata da quel tiranno
alla repubblica veneta, e parea che nol toccassero punto i di lui
progressi nell'altra che facea contro la Transilvania, senza pensare
che l'ingrandimento maggiore della smisurata potenza turchesca, già
padrona di gran parte della Ungheria, dovea tenere in continuo timore
ed allarme i suoi Stati e quei della Germania. Però immerso Leopoldo
nello amor della pace, e troppo fidante delle belle parole della Porta
Ottomana, si trovava mal provveduto di forze; quando all'improvviso gli
mossero guerra i Turchi con tal terrore, che fin si paventò di vederli
sotto Vienna, città, la quale con varie fortificazioni e colla spianata
dei borghi si preparò alla difesa. Presero i Turchi la forte piazza di
Neuheusel, occuparono Nitria, s'impadronirono di Novegradi e Levenz,
siccome nella Transilvania conquistarono Claudepoli. Allora svegliato
l'imperadore, con lettere ricorse a tutti i principi della cristianità,
andò in persona alla dieta di Ratisbona per implorar soccorsi; e trattò
di tirare in lega il papa e i Veneziani. Ma gl'imbrogli della corte di
Roma colla Francia frastornarono ogni altro affare. Raunò Cesare quante
forze potè in quella improvvisata, e buone speranze di aiuti riportò
dai principi dell'imperio.




    Anno di CRISTO MDCLXIV. Indizione II.

    ALESSANDRO VII papa 10.
    LEOPOLDO imperadore 7.


Credevano gli antichi Romani che il loro dio Termino non sapesse
mai rinculare, cioè che, fatto l'acquisto di qualche paese, questo
non potesse più uscir delle loro mani: immaginazione derisa da
sant'Agostino, che fa vedere più d'una volta obbligata Roma a
restituire il tolto. Io non so se ne' moderni Romani fosse passata
una somigliante fantasia: solamente so, che avendo il papa incamerato
Castro e Ronciglione, volle più tosto rompere ogni trattato
d'accomodamento colla Francia, che indursi a disincamerarli, con far
valere le bolle pontifizie che lo vietavano. Ma nelle umane cose la
necessità dura maestra si fa conoscere superiore alle leggi. Erano
già pervenuti nel Parmigiano e Modenese sei mila fanti e quasi due
mila cavalli spediti dal re Cristianissimo; cresceva il tuono delle
minaccie de' Franzesi contro gli Stati della Chiesa, nè si trovava
pur uno che alzasse un dito in difesa del pontefice. Conoscevasi
da' saggi in Roma che esso papa avea già consumato gran danaro in
mettere insieme otto mila fanti e due mila cavalli, e in procurar
leve d'altra gente fuori d'Italia, nè restava nerbo di cassa e di
milizie per sostenere e continuare il preso impegno contro di un re
potentissimo. Però in fine si trovò che quella autorità che avea un
papa di fare un decreto in materia di beni temporali, non mancava ai
suoi successori per annullarlo. Con tal fondamento, e per l'urgenza
premurosa di guarir la presente piaga, ancorchè la guarigione dovesse
costar del dolore, _papa Alessandro VII_ disincamerò Castro, ed aprì di
nuovo la strada a ripigliare il negoziato di concordia col re _Luigi
XIV_. Unironsi dunque in Pisa _monsignore Rasponi_, plenipotenziario
del pontefice, e _monsignor Luigi di Bourlemont_, auditore di Rota,
plenipotenziario del re Cristianissimo; e perciocchè esso re di Francia
avea chiaramente protestato, che se per tutto il dì 15 di febbraio
presente non fosse compiuto l'accordo, egli intendeva di restare in
piena libertà di cercar quelle soddisfazioni che fossero competenti
alla sua corona, nella guisa che gli fosse sembrata più valevole e
propria: perciò nel dì 12 del suddetto mese furono da que' ministri
sottoscritti i capitoli della concordia fra sua santità ed esso
monarca. Poco profittò la casa Farnese in tal congiuntura; perchè fu
ben rimessa a lei la facoltà di riacquistar Castro nel termine di otto
anni, ma con restar vivi i debiti suoi ascendenti a più d'un milione
e secento mila scudi; e con tutte le apparenze che il _duca Ranuccio
II_ mai non ricupererebbe quello Stato, siccome in fatti avvenne. Meno
ne profittò la casa d'Este, perchè con trecento quarantacinque mila
scudi si pretese di quetar le sue sì fondate pretensioni, ascendenti
a più milioni. La principal cura de' Franzesi fu di spremere dalla
corte di Roma tutte anche le più esorbitanti soddisfazioni in ristoro
dell'affronto che pretendeano fatto al decoro della corona. Vollero
dunque che il _cardinal Chigi_ andasse con titolo di legato a Parigi
a scusare l'occorso accidente. Che altrettanto facesse il cardinale
Imperiali, già cacciato da Genova per le istanze del re. Che _don
Mario Chigi _ uscisse di Roma con protesta di non aver avuta parte in
quell'attentato, nè vi potesse tornare se non dappoichè il cardinal
Chigi avesse portato le discolpe della sua casa alla corte di Francia.
Finalmente vollero che si dichiarasse la nazion corsa da lì innanzi
incapace di servire a' papi, e che si alzasse in Roma una piramide
con iscrizione contenente questo decreto contra de' Corsi. Con sì
fatta disgustosa concordia, contra di cui fece dipoi il papa una
segreta protesta, ebbero fine i garbugli suddetti. Richiamò il re
Cristianissimo in Francia le sue fanterie, e lasciò che la cavalleria
passasse dipoi al servigio dell'imperadore. Ma niun saggio vi fu che
non disapprovasse un sì rigoroso e prepotente procedere della Francia
contra del vicario di Cristo, e tanto più per accidente avvenuto senza
menoma colpa del medesimo papa e de' suoi parenti.

Venivano intanto da Vienna calde e frequenti istanze al pontefice per
soccorsi, stante la guerra suscitata dal gran signore in Ungheria.
Trovò il papa un pronto spediente di aiutar l'imperadore, e di sgravare
nel medesimo tempo sè stesso da un grave fardello. Cioè gli esibì gli
otto mila fanti e due mila cavalli già da lui assoldati. Ma perchè
voleva concedere i soli uomini senza spendere un soldo da lì innanzi,
la corte di Vienna non vi si sapeva accomodare, e massimamente essendo
quella gente collettizia ed inesperta nel mestiere dell'armi. Mentre
su questo si va disputando, il papa, che non potea più sopportar quel
peso, impazientatosi, licenziò, nel dì 3 d'aprile, quasi tutta quella
gente, e lasciò malcontenti i ministri di Cesare, che avrebbero almen
presa la cavalleria; e nè pure procurò almeno di somministrar quelle
milizie ai Veneziani. Diede impulso questa risoluzione a non poche
declamazioni in Roma stessa contra del pontefice, che si leggono
nelle storie d'allora, quasi che egli si mostrasse così ritenuto ne'
bisogni urgenti della cristianità, quando poi compariva sì prodigo
in arricchir la propria casa, e profondeva danari in fabbriche non
necessarie. Giunsero fino a dire, essersi egli prevaluto in suo
uso dei duecento mila scudi lasciati dal _cardinal Mazzarino_ da
impiegarsi contra del Turco, e di parte ancora delle decime imposte
agli ecclesiastici, e destinate alla guerra stessa: il che nondimeno
si sa da storie migliori essere stato una calunnia. Lagnavansi ancora
ch'egli non trovasse danaro per aiuto di Cesare, quando si erano ben
approntati ducento mila scudi, acciocchè con gran fasto e vanità il
nipote cardinale comparisse alla corte di Parigi. S'impadronirono
in quest'anno l'armi dell'imperadore della città di Cinque Chiese;
e il valoroso Nicolò conte di Zrin fece altre prodezze. Ma, impreso
l'assedio di Canissa, convenne poi abbandonarlo. Sei mila Franzesi
furono spediti dal re Cristianissimo in aiuto di Cesare, che sotto il
comando del signor di Colignì diedero anch'essi de' begli attestati del
loro valore. Parimente Nitria fu ricuperata e Levenz, sotto la quale
ultima il maresciallo di Souches diede una rotta ai Turchi. Ma famosa
sopra tutto riuscì e ragguardevole la vittoria riportata dal generale
supremo Montecuccoli Modenese nel dì 4 d'agosto al fiume Rab della
tanto superiore armata ottomana. Circa sedici mila Musulmani rimasero
estinti sul campo e nel fiume, se pur dicono il vero le relazioni
d'allora. Non cessava intanto Cesare di manipolar la pace co' Turchi,
e questa fu conchiusa nel dì 10 d'agosto, più tosto con biasimo che
lode sua, perchè fatta dopo i felici avvenimenti delle sue armi, e per
aver lasciata in mano de' nemici la considerabil fortezza di Neuheusel,
e deluse le speranze de' Veneti, che per quell'impegno di guerra si
figuravano omai facile il ricuperare in Candia i luoghi perduti. Non
erano per anche asciugate le lagrime nella corte di Torino per la
morte della impareggiabil _madama reale Cristina_, che nuovo motivo di
pianto sopravvenne per la morte ancora della duchessa _Francesca di
Borbon_, moglie del regnante _duca Carlo Emmanuele II_, principessa
di vita esemplarissima, rapita da questa vita dopo soli pochi mesi
del suo maritaggio. Ad amendue furono fatti insigni funerali. Passò
dipoi quel real sovrano alle seconde nozze colla principessa di Nemours
_Maria Giovanna Batista_ della casa di Savoia. Similmente nel febbraio,
festeggiato da grande splendidezza, si vide in Modena e poscia in
Parma il matrimonio della principessa _Isabella d'Este_, figlia del fu
_duca Francesco I_ con _Ranuccio II duca_ di Parma. Incamminatosi da
Roma il _cardinal Flavio Chigi_ nel dì 5 di maggio con suntuosissimo
corteggio verso la Francia, fece la sua solenne entrata in Parigi
nel dì 28 di luglio, e nel dì 9 di ottobre tornò a rendere conto al
papa suo zio, dimorante allora in Castel Gandolfo, della sua felice
legazione. Trasferitosi anche il _cardinal Lorenzo Imperiali_ alla
corte di Parigi, ne partì poi molto contento. Compiuti questi uffizii,
anche il _duca di Crequì_ comparve di nuovo col titolo d'ambasciatore
in Roma, accolto colle maggiori dimostrazioni di stima e d'affetto,
restando solamente in dubbio se queste venissero dal cuore. Ricevette
in quest'anno il senato veneto due ambasciatori del _czar di Moscovia
Alessio_, che andavano girando per conoscere le forze de' principi
dell'Europa, cominciando oramai quella corte a scuotere alquanto della
sua antica barbarie.




    Anno di CRISTO MDCLXV. Indizione III.

    ALESSANDRO VII papa 11.
    LEOPOLDO imperadore 8.


Fra gli altri motivi che avea avuto _Leopoldo Augusto_ di affrettar la
pace col sultano dei Turchi, uno dei primarii era quello di accudire
al suo matrimonio già conchiuso coll'infanta _Margherita di Austria_,
figlia di _Filippo IV_ re delle Spagne; perchè non avendo quel monarca
se non un figlio di complessione assai debole, poteano tali nozze
aprire a lui colle ragioni dell'infanta, aggiunte ad altre precedenti,
l'adito alla corona di Spagna. Era tuttavia il re Cattolico in guerra
coi Portoghesi, e il _marchese di Caracena_ suo generale nel giugno
appunto di quest'anno riportò una mala sconfitta a Villa Viziosa,
con perdita di circa quattro mila soldati. Si trovò in quel conflitto
il _principe Alessandro Farnese_, fratello di _Ranuccio II duca_ di
Parma, e general di cavalleria nell'esercito d'esso re Cattolico, che
gran saggio diede del suo valore. Ma un'altra guerra peggiore insorse
contra di esso _re Filippo IV_, cioè una malattia, che nel dì 7 di
settembre il portò all'altra vita in età di sessanta anni: principe
poco fortunato nella quasi continua lotta colla potenza franzese, e
colla ribellione de' sudditi suoi, sempre nondimeno intrepido a tutti
i colpi della sinistra fortuna. Avea mente per fare un ottimo governo,
e lo fece assai tristo, perchè volontieri si riposava sull'abilità
dei suoi ministri e dei favoriti, che, abusandosi dell'autorità,
e attendendo ad arricchir sè stessi, condussero l'ampia monarchia
spagnuola ad una gran depressione. Per altro la bontà, forse anche
eccessiva, la religione, la giustizia e la clemenza furono suoi pregi
singolari. Lasciò suo erede e successore Carlo II suo unico figlio,
fanciullo di quattro anni, sotto la tutela e reggenza della regina sua
madre, cioè dell'_arciduchessa Marianna_, figlia di _Ferdinando III
imperadore_, e sorella del regnante Leopoldo Augusto; con sostituire
a lui, se mancasse senza successione, lo stesso Leopoldo Cesare e i
suoi discendenti, e dopo loro il duca di Savoia, con escluderne le
regine di Francia in vigor delle rinunzie da lor fatte ai regni della
corona cattolica. _Carlo II Gonzaga duca_ di Mauiova terminò anch'egli
in quest'anno a dì 15 di settembre il corso di sua vita in età assai
immatura, e ne fu attribuita la cagione all'intemperanza sua, non
occulta, ma pubblica, per li suoi illeciti amori, che furono anche
tramandati alla posterità colle stampe in un libro intitolato: _Amore
di Carlo Gonzaga duca di Mantova e della contessa Margherita della
Rovere_. A riserva di questa sua passione, che lo screditò, fu principe
amatissimo dai sudditi suoi: tanta era la sua benignità, sì dolce il
suo governo. Solea dire: Che amava meglio di essere principe povero,
ed avere popolo ricco, che di avere popolo povero, ed essere principe
ricco. Restò di lui un figlio in età di tredici anni, non atto al
governo, cioè _Ferdinando Carlo_, che gli succedette nel ducato, sotto
la reggenza della duchessa _Isabella Chiara_ sua madre. Ma era entrata
la lussuria in quella nobil casa. Gli esempii cattivi del padre, colla
giunta degli altri della stessa sua madre, che non avea portate seco
a Mantova le virtù luminose dell'augusta casa d'Austria, servirono di
una pessima scuola e di una infelice educazione a questo giovinetto
principe: laonde se ne raccolsero poi degli amari frutti. Non badò
in quest'anno il gran signor de' Turchi alla guerra di Candia, e
neppure i Veneziani fecero ivi impresa alcuna di conto: che tale non è
probabilmente da dire l'aver eglino prese in varie volte due galee, una
grossa nave e tredici altri legni da carico. Furono liti fra il papa
ed essi Veneti a cagion dei mercatanti dello Stato ecclesiastico, che,
navigando per l'Adriatico, ricusavano di pagar dazio ad essi Veneti.
Seguirono di qua e di là rappresaglie, ma in fine toccò ai più deboli,
cioè ai pontifizii, di cedere. Nè il pontefice, nè i Maltesi, siccome
disgustati anche per altri motivi, mandarono in quest'anno le loro
galee in Levante. Nel dì 14 di maggio con somma allegrezza della corte
di Torino e de' suoi popoli, nacque al duca _Carlo Emmanuele II_ un
figlio, a cui fu posto il nome di _Vittorio Amedeo_, che riuscì poi il
più glorioso principe della real casa di Savoia.




    Anno di CRISTO MDCLXVI. Indizione IV.

    ALESSANDRO VII papa 12.
    LEOPOLDO imperadore 9.


L'universal pace che si godè nel presente anno in Italia avea sparsa
la quiete e l'allegria dappertutto, quando parve che fossero per
turbarla alcune controversie insorte fra i duchi di Modena e di
Mantova pel possesso di varie isole nel Po verso Brescello e Boretto
in faccia di Viadana, dove il corrente d'esso fiume serve di divisione
e confine dei vicendevoli Stati. Sostenendo le due duchesche vedove
reggenti le pretensioni e ragioni dei piccioli duchi lor figli, misero
mano all'armi, e si fece gran preparamento di genti e d'artiglierie
all'una e all'altra riva del fiume. Stavano in espettazione i curiosi
di veder qualche gran fatto di queste novelle amazzoni, quando _don
Luigi Ponze di Leon_, governator di Milano, a cui non piaceva sì
fatta tresca, per sospetto che la duchessa di Modena, ricorrendo alla
Francia sua protettrice, svegliasse nuove guerre in Lombardia, spedì a
Modena il _conte Vitaliano Borromeo_, a Mantova il _marchese Lonati_
che intavolarono un armistizio, e rimisero la pendenza al tribunale
cesareo. Spedito poi in Italia per questo affare il _conte Amedeo di
Vindisgratz_, davanti al quale seguì poi una lunga discussion delle
controversie, solamente nel dì 6 di aprile formò, stante la minorità
dei duchi, un aggiustamento provvisionale che passò in una stabile
legge, osservata sino al dì di oggi da amendue le parti. Dimorava
nell'agosto di questo medesimo anno _Isabella d'Este_, duchessa di
Parma, in Colorno, dove partorì un figlio con somma consolazione
di quella corte; ma nel dì 21 d'esso mese si convertì l'allegrezza
in altrettanta mestizia per la morte di quel principino con estremo
dolore ancora del _principe cardinal d'Este_ suo zio, e della duchessa
di Modena, che vi si trovarono presenti. Nel dì 25 d'aprile, giorno
solenne di Pasqua di Risurrezione, fu sposata in Madrid dal duca
di Medina las Torres a nome dell'_imperadore Leopoldo_ l'_infanta
Margherita_, sorella del picciolo _Carlo II re_ di Spagna. Da lì a
qualche mese accompagnata dal _cardinal Girolamo Colonna_, e da un
superbo corteggio di nobiltà, andò ad imbarcarsi nella real flotta
delle galee di Spagna, Napoli, Sicilia, Sardegna, Gran duca e Malta.
Nel dì 20 di agosto sbarcò al Finale, accolta ivi dal governator di
Milano. Per tutto il viaggio sino a Milano ricevè tutti i possibili
onori, e finalmente nel dì 25 di settembre fece il suo pubblico
ingresso in essa città di Milano con incredibil pompa e concorso
d'innumerabil foresteria. Inviossi dipoi da Milano verso la Germania
nel dì 10 di ottobre, ed entrata nello Stato veneto, fu ricevuta
con insigne magnificenza dall'ambasciatore e dai ministri di quella
repubblica; dopo di che continuò il suo viaggio alla volta del Tirolo,
giungendo poscia a Vienna nel dì 5 di dicembre. Si distinse il presente
anno colla inondazione dei fiumi, e spezialmente negli Stati della
repubblica veneta dove fra gli altri il fiume Oglio devastò una intera
villa colla morte di ducento cinquanta persone. Perì sulle coste di
Sicilia e Calabria gran copia di navi mercantili, e in Palermo la
inondazione arrivò sino al secondo piano delle case con gravissimo
danno di quel popolo. Nè si dee tacere una curiosa cosa di Francia,
avvenuta sul fine di quest'anno, cioè che quel parlamento proibì l'uso
delle parrucche; e ciò, perchè s'era fatto il conto che in comperar
capelli, spezialmente fuori del regno, si spendeva ogni anno più di
due milioni di scudi. Se questo divieto avesse sussistenza, e come stia
oggidì la fortuna delle parrucche, non vi ha bisogno ch'io lo ricordi.
Durò la guerra di Candia, ma senza fatti meritevoli che se ne faccia
menzione.




    Anno di CRISTO MDCLXVII. Indizione V.

    CLEMENTE IX papa 1.
    LEOPOLDO imperadore 10.


Fin qui avea condotto il suo pontificato _papa Alessandro VII_ con
somma prudenza e grande amore della giustizia, e con far godere un
placido governo ai suoi popoli, avendoli aiutati e difesi nei tempi
di peste e di carestia, ed eletto più tosto di comperar caro la pace
col re di Francia, dopo essere incorso nella di lui nemicizia senza
alcuna sua colpa, che di lasciar esposti a guai e molestie i sudditi
suoi. Di suntuose fabbriche ancora aveva ornata Roma, e spezialmente
dell'insigne portico e colonnato della piazza di San Pietro; avea
arricchita la biblioteca vaticana coi manoscritti dei già duchi di
Urbino, e provveduto il porto di Civitavecchia di un bell'arsenale.
Meditò anche seriamente di formare in Roma un insigne collegio di
uomini dottissimi in ogni sorta di erudizione ecclesiastica, tirando
colà da tutte le provincie del mondo cattolico i più chiari ingegni,
per valersi del loro consiglio nelle materie spettanti alla religione,
ed opporre le lor penne a quelle dei protestanti, conoscendo che la
scolastica, di cui unicamente si pregiano i più de' teologi, non è
bastevole nelle battaglie con essi. Intenzione sua era di alimentar e
provvedere di largo stipendio sì fatti insigni letterati, con applicare
al mantenimento d'esso collegio le rendite di que' monisteri e
conventi, nei quali si è perduta l'antica regolar disciplina, e servono
oggidì non di ornamento, ma di peso alla repubblica. Finalmente,
a misura del merito, del sapere e dei buoni costumi, intendeva di
promuovere uomini tali ai magistrati ed anche ai primarii della Chiesa
romana. Più bella, più utile, più gloriosa istituzione di questa non
potea cadere in mente ad un romano pontefice; e l'avrebbe egli eseguita
se le applicazioni sue non fossero state turbate dalla tempesta
contra di lui commossa dal re Cristianissimo e da altre disavventure.
Tornò, è vero, la serenità, ma in tempo che la sua sanità cominciò
a combattere con acerbi e lunghi mali che in fine il trassero al
sepolcro, lasciando la cura e gloria di sì memorabil impresa a chi
dei suoi successori porterà sul trono di san Pietro un animo grande, e
una piena conoscenza di ciò che è veramente di decoro e vantaggio alla
Chiesa di Dio. Mancò di vita questo pontefice con esemplar divozione
nel dì 22 di maggio, lasciando ben arricchiti i suoi parenti, e poco
desiderio di sè nel popolo romano, il quale caricò in tal congiuntura
di villanie _don Mario_ e i _nipoti Chigi_, perchè sotto il loro
governo s'erano aggiunte alle vecchie undici nuove gabelle. Corse
voce ch'egli lasciasse in mano del celebre _padre Sforza Pallavicino_
gesuita, da lui promosso alla sacra porpora, una scrittura di sua
mano, da consegnarsi al suo successore, in cui esortava i successori a
non permettere mai la restituzione di Castro e Ronciglione al duca di
Parma, tuttochè promessa nella concordia Pisana al re di Francia. Del
che poi si videro gli effetti, perchè, depositati in Roma gli ottocento
quindici mila scudi dal _duca Ranuccio II_, non si trovò chi li volesse
ricevere; e però gli convenne fare una protesta in preservazione delle
sue ragioni e dell'accordato colla Francia, la quale niun pensiero si
mise dipoi per fargli mantener la parola.

Dappoichè furono chiusi in conclave i porporati elettori nel dì 2
di giugno, vennero nel dì 20 d'esso mese ad unirsi i lor voti nella
persona del _cardinale Giulio Rospigliosi_ da Pistoia, di età di anni
sessantotto, il qual prese il nome di _Clemente IX_, e diede principio
al suo governo con un'azione che sommamente rallegrò il popolo
romano. Cioè levò un dazio da lungo tempo imposto sopra il grano, e
sembrato sempre insoffribile alla bassa gente, avendolo con danaro
riscattato da chi ne godea le rendite, per aver somministrate grosse
somme d'oro alla camera pontifizia, o per veri bisogni o per capricci
dei precedenti nipoti dei pontefici. Accompagnò l'ottimo pontefice
questo pubblico benefizio con un atto di eroica moderazione, perchè
nell'editto non volle che comparisse il suo nome, ma bensì quello del
predecessore _Alessandro VII_, per aver egli principalmente raunato il
danaro occorrente ad oggetto di estinguere quel dazio. Un vero zelo
nudriva questo papa per sostenere la cristianità contro gli sforzi
della potenza ottomana; nè perdè egli tempo a sollecitar tutte le
potenze cattoliche in soccorso dei Veneziani, troppo infievoliti per
la sì lunga e dispendiosa guerra di Candia. Ma per mala ventura in
questo medesimo anno più che mai si venne a scorgere che lo spirito
conquistatorio avea da essere in avvenire il primo mobile della mente
di _Luigi XIV re_ di Francia. Mosse egli delle pretensioni sopra il
Brabante ed altri paesi della corona di Spagna, e nello stesso tempo
con ismisurate forze si diede ad impadronirsene. Uscirono dall'una
e dall'altra parte manifesti e ragioni, esibendo invano l'indebolita
corte di Spagna nella minorità del re di rimettere in arbitri quella
pendenza, e indarno allegando le rinunzie fatte dalle ultime due regine
di Francia, e confermate dal medesimo re Luigi e dalla regina sua
madre. Papa Clemente IX spedì tosto ad esso re Cristianissimo _Jacopo
Rospigliosi_, figlio di Camillo suo fratello, ed internunzio allora
in Brusselles, per placarlo e per fermarlo. Trovò questi un benigno
accoglimento, nè gli mancarono sparate di belle parole, ma senza poter
punto interrompere il favorevol progresso dell'armi franzesi.

Intanto i Veneziani, dopo aver ricevuto sussidii di denaro o di gente o
di navi dal pontefice, dalla Spagna, dai duchi di Savoia e di Toscana,
da Malta e dal _cardinal Francesco Barberino_: spedirono in Levante
_Francesco Morosino_, eletto capitan generale, con tre mila soldati e
molti attrezzi da guerra. Straordinario armamento avea fatto il primo
visire, per passare all'assedio della città di Candia; e colà in fatti
comparve costui con potente esercito nel dì 22 di maggio, e dopo aver
fatto distruggere Candia Nuova, affinchè i suoi soldati deponessero
la speranza di ricovrarsi colà, distribuì intorno alla città i
quartieri, cominciò gli approcci, e con varie batterie di cannoni si
diede furiosamente a bersagliare la terra. Per una gagliarda difesa
non aveano i Veneziani tralasciata diligenza veruna; numeroso era il
presidio e ben animato a dare il sangue per sostener l'onore della
fede cristiana; e le donne stesse non la cedevano in coraggio e fatica
ai più valorosi combattenti. Perchè poco si avanzavano i Turchi ne'
lavori, per lo più sturbati dai cristiani, si applicarono con immensa
quantità di guastatori a far mine e fornelli, e farli giocare, con
isboccar anche nella fossa da tre parti. Memorabil fu la copia degli
estinti in tanti assalti, contandosi che dalla parte de' Veneziani
vi perissero da sei mila soldati, compresi ottocento uffiziali; e da
quella de' Turchi incredibile quantità di gente vi lasciò la vita.
Intanto fu sostenuto da essi vigorosamente quell'assedio fino al
dicembre, in quanto che di mano in mano veniva sempre di nuove genti
rinfrescato l'esercito loro. Lo stesso gran signore s'era portato
in Morea per dar più calore all'impresa. Nel mercoledì santo, a dì 6
d'aprile dell'anno presente, un fierissimo tremuoto recò immensi danni
alle città della Dalmazia e dell'Albania. Andò quasi tutta per terra
la città di Ragusi, non essendosi salvati che quattrocento abitanti
e sessanta monache. Tre giorni prima s'era ritirato il mare per tre
miglia da quel porto. Budua restò totalmente distrutta; Castelnuovo
e Dulcigno in gran parte atterrati; e la città di Cataro talmente fu
inghiottita dalle acque del mare, che le navi passeggiavano liberamente
sopra di essa. Sebenico e Traù furono anch'esse danneggiate assaissimo.
Nella stessa Venezia si sentì la scossa di quel tremuoto, e in molti
luoghi d'Italia, ma con far solamente paura.




    Anno di CRISTO MDCLXVIII. Indizione VI.

    CLEMENTE IX papa 2.
    LEOPOLDO imperadore 11.


Oltre all'avere il _re Luigi XIV_ nel precedente anno ridotte alla
sua ubbidienza varie città e piazze della Fiandra, giacchè un bel
giuoco a lui faceva la minorità del re di Spagna _Carlo II_, e la poca
provvidenza dei suoi ministri: nel presente, mentre mostrava di dar
orecchio ai trattati di pace, avendo anche accettato per mediatore
_papa Clemente IX_, all'improvviso, durante anche il verno, cioè
nel dì 2 di febbraio, s'inviò alla volta della Franca Contea. Non
si aspettavano gli Spagnuoli insulto alcuno in quella parte, perchè
non pretesa ne' manifesti del re di Francia. In diecisette giorni
Besanzone, Dola e tutte le altre piazze forti di quella provincia
vennero in potere del re. Aprirono allora gli occhi i potentati vicini;
e conoscendo che se non si metteva argini a sì gran torrente d'armi,
e ad un re di sì buon appetito, che non direbbe mai basta, ognuno
se ne avrebbe a pentire: Leopoldo Augusto, i principi dell'imperio,
gl'Inglesi, Olandesi e Svezzesi, o trattarono o conchiusero leghe.
La corte allora di Francia, a cui non compliva di tirarsi addosso
l'invidia e nemicizia di tante potenze, accortamente, prima che
seguissero maggiori impegni, volle farsi onore col buon pontefice
Clemente (il qual certo avea accordato molte riguardevoli grazie alla
Francia) mostrando che in riguardo suo condiscendeva di buon cuore
alla pace. Questa infatti fu conchiusa in Acquisgrana nel dì 2 di
maggio, restando in potere del re Cristianissimo il meglio delle piazze
conquistate in Fiandra. Fu restituita agli Spagnuoli la Franca Contea
tal quale era; ma non quale era stata. Perciocchè, prevedendo il re
Luigi che dovea restituirla, smantellò tutte le mura e fortificazioni
delle fortezze, ne asportò le artiglierie, le munizioni ed armi, e fin
le campane. Secondo il calcolo degli Spagnuoli, ascese questo danno
ad otto milioni di lire di Francia, e altri ne dovettero poi essi
impiegare in rimettere bronzi, armi, magazzini e fortificazioni, per
tornar poscia in breve a tributar tutto ad un re confinante, troppo
ambizioso e manesco. Riuscì in questo anno all'ottimo papa Clemente di
ottenere dal re Cristianissimo che si abbattesse in Roma la piramide
ivi alzata per colpa di pochi in obbrobrio di tutta la nazione corsa,
con far anche il papa levar via una croce posta davanti la chiesa di
Sant'Antonio con iscrizione poco favorevole alla memoria del re di
Francia _Arrigo IV_. Calde ancora erano le istanze dello zelante papa
allo stesso monarca per soccorsi in aiuto di Candia, a cui minacciavano
l'ultimo eccidio l'armi turchesche. Contribuì il re danaro, affinchè
i Veneziani assoldassero gente in Francia, e somministrò navi per
condurla nell'Arcipelago. Concorsero volontarii a questa impresa molti
della primaria nobiltà franzese, e cento cinquanta uffiziali riformati.
Il _duca della_ Fogliada unì ducento gentiluomini, il _conte d'Arcourt_
della casa di Lorena, ottocento buoni soldati, e circa due altri mila
si misero sotto le lor bandiere, e andarono ad imbarcarsi col conte di
San Polo.

Fin qui il _marchese Francesco Villa_ Ferrarese, generale del duca di
Savoia, avea con sommo valore, con titolo di generale de' Veneziani,
militato in Candia, e per molte sue segnalate azioni s'era acquistato
gran gloria. Ossia che il duca per suoi proprii bisogni o disegni il
richiamasse a Torino, o ch'egli per gare accadute coi generali veneti
si trovasse mal soddisfatto, se ne tornò in Italia. In luogo suo fecero
i Veneziani venir di Francia il _Mombrun marchese di Santo Andrea_, di
setta ugonotto, capitano di grande sperienza nell'armi, benchè in età
di ottant'anni. I principi d'Italia, chi più, chi meno, contribuirono
soccorsi alla repubblica veneta in sì urgente bisogno; ma specialmente
si sbracciò per sovvenirli il pontefice, che, oltre all'avere, per
mezzo delle sue lettere e de' suoi ministri, commosse tutte le corti
cattoliche all'aiuto di Candia, prese al suo soldo tre mila fanti
agguerriti tedeschi, a lui mandati dall'imperadore sino alla Pontieba,
e ordinò alle sue galee che colle maltesi passassero in Levante.
Venuta la primavera, tornò con più gagliardia il visire a promuovere
le offese contro Candia. Risoluta era la Porta Ottomana di voler quella
città ad ogni costo. La grandezza del suo imperio e la vicinanza degli
Stati nulla di gente e di altre provvisioni lasciava mancare al suo
campo. Contavansi fra loro schiere intere di rinegati cristiani; e i
mercatanti inglesi ed olandesi vendevano loro quanti cannoni, bombe ed
altri militari attrezzi e munizioni occorrevano. Laddove la repubblica
veneta, consumata oramai dalle immense somme, e in tanta lontananza,
troppo inegualmente potea soddisfare al bisogno. Si sa che i Turchi
non risparmiano le vite degli uomini, allorchè preme al loro sovrano
l'acquisto di qualche piazza. Però un infernal carosello si fece per
tutto quest'anno ancora intorno a Candia. Incredibili furono gli sforzi
di que' Barbari, non minore la bravura dei difensori. Da gran tempo un
simile ostinato e sanguinoso assedio non s'era veduto. Insolita cosa
parve in que' mari una battaglia di mare eseguita dal capitan generale
_Francesco Morosino_ in tempo di notte, vegnente il dì 9 di marzo,
contro i legni turcheschi Conquistò egli cinque galee colla capitana
di Durach Bey, corsaro famoso, che ivi perdè la vita; i prigioni
ascesero a quattrocento dieci; gli schiavi cristiani liberati a mille e
cento. Nel campo degl'infedeli s'era già introdotta la peste, e almeno
ducento persone ogni dì perivano; pure, sopravvenendo sempre continui
rinforzi, non iscemava punto la lor potenza; le batterie de' cannoni,
de' mortari e bombe continuamente risonavano, e le mine e i fornelli
sovente scoppiavano con larghe breccie ne' baloardi, che venivano tosto
riparate dall'inesplicabil coraggio degli assediati, che non cessavano
di far sortite, inchiodar cannoni e spianar trincee.

Di niuno aiuto servirono in questo anno le galee ausiliarie del papa,
di Malta e di Napoli; perchè troppo tardi giunte, e piene di puntigli,
ben presto se ne tornarono ai loro porti. Ma sul principio di novembre
sbarcarono in Candia i venturieri franzesi, e inoltre il cavalier
della Torre con settantatrè altri cavalieri di Malta e quattrocento
soldati scelti spediti dal _gran mastro_. Memorabile riuscì fra
l'altre azioni una sortita fatta nel dì 16 di dicembre da trecento
animosi gentiluomini franzesi, con molti altri venturieri savoiardi ed
italiani, che andarono a testa bassa ad assalire i Musulmani nei loro
ridotti. Grande strage ne fecero, ma di essi non ne tornò indietro
se non la metà. Dopo di che i Franzesi scemati forte di numero, e
rimbarcati, sul principio del seguente gennaio spiegarono le vele
verso Provenza. Così terminò la diabolica campagna dell'anno presente
in quelle parti, con essersi calcolato che dalla parte de' cristiani
venissero meno quasi dieci mila e quattrocento persone, oltre ad alcune
centinaia d'uffiziali anche principali; e da quella de' Turchi circa
trentasette mila, fra' quali alcuni bassà, bey e beglierbey. Per la
morte della duchessa _Isabella d'Este_ rimasto vedovo _Ranuccio II_
duca di Parma, in quest'anno con dispensa pontifizia passò alle terze
nozze colla principessa _Maria d'Este_, sorella della defunta duchessa,
e figlia anch'essa del già _Francesco I duca_ di Modena. Con suntuose
feste venne celebrato questo maritaggio in Modena nel dì 16 di marzo,
e da esso provennero poi due principi, cioè _Francesco_ ed _Antonio_,
che furono poi l'un dietro l'altro duchi di Parma. Fece in quest'anno
_papa Clemente IX_ conoscere sempre più la grandezza dell'animo
suo, perchè nello stesso di 5 d'agosto, avendogli la morte rapito
_Tommaso Rospigliosi_ suo nipote, giovane di grande espettazione,
mentre si faceva il suo funerale, egli pacatamente intervenne al sacro
concistoro, e vi creò due cardinali. A questo giovinetto eresse dipoi
il senato romano una statua nel Campidoglio: tanto era il pubblico
amore verso il pontefice zio. Finì i suoi giorni in Milano _don Luigi
Ponze di Leon_ governatore di quello Stato nel dì 29 di marzo, e _pro
interim_ fu appoggiato quel governo al _marchese de Los Balbases Paolo
Spinola_, finchè venne, a dì 8 di settembre, ad assumere il comando
il _marchese di Mortara_, il quale dopo tre mesi parimente compiè la
carriera del suo vivere.




    Anno di CRISTO MDCLXIX. Indizione <sc>VII<sc>.

    CLEMENTE IX papa 3.
    LEOPOLDO imperadore 12.


Ebbe la cristianità nell'anno presente di che affliggersi, perchè dopo
tanti dispendii d'oro e di vite, e dopo tante fatiche, fu costretta
l'infelice città di Candia di piegar il collo sotto il giogo turchesco.
Avea raddoppiati i suoi uffizii il buon _papa Clemente IX_ alle corti
dei principi cattolici, per ottener soccorso in sì urgente occasione
alla repubblica veneta. Accudì il generoso animo di _Luigi XIV re_
Cristianissimo in questo anno ancora a sostener l'onore del nome
cristiano contro degl'infedeli, ed allestì un corpo di otto mila
combattenti e una poderosa flotta, dandone la condotta al _duca di
Beaufort_ grande ammiraglio e al _duca di Novaglies_. Ed affinchè
alle violenze, che contra il diritto delle genti suol praticare la
Porta, non rimanesse esposto il suo ambasciatore in Costantinopoli,
spedì tre vascelli a levarlo di là; benchè poi si lasciasse quel
ministro avviluppar dalle lusinghe de' Turchi, e si fermasse: il
che attribuirono altri a maneggio suo, per non perdere quel lucroso
impiego. Varii principi di Germania, mossi a pietà della veneta
repubblica, oppressa da que' cani, varii soccorsi di gente e di danaro
le spedirono. Non fecero di meno i principi d'Italia, e fra gli altri
_Laura duchessa_ reggente di Modena inviò in loro aiuto un reggimento
di mille fanti, comandato da' suoi uffiziali, e in oltre, un regalo
di cinquanta mila libbre di polvere da fuoco. Gente, danaro e galee
preparò esso pontefice, e dichiarato _Alessandro Pico duca_ della
Mirandola mastro di campo generale delle sue armi in Candia, quanto
mai potè operò per sottrarre quella città dall'imminente rischio di
cadere nelle unghie turchesche. Fu creduto che i Veneziani, siccome
quelli che tenevano sempre un ministro senza carattere presso il primo
visire Acmet per trattare di pace, avrebbono potuto ottenerla con buone
condizioni, cedendo la città di Candia, e ritenendo la metà dell'isola;
ma dall'aspetto di tanti soccorsi isperanziti non seppero essi indursi
a conchiuderla. Per tutto il verno e per la primavera continuarono
i Turchi con incessante furore a sempre più avanzare i loro lavori
sotto Candia, contrastando però loro i valorosi cristiani ogni palmo
di terreno con vicendevole spargimento di sangue. Tante e tali furono
le memorabili azioni di guerra, e sopra tutto di questo arrabbiato
assedio, che han servito d'argomento a più libri di storie.

Nel dì 16 di giugno pervenne a Candia la flotta franzese composta
di tredici galee, quattordici vascelli, quattro navi incendiarie e
cinquanta legni minori. Trovarono i Franzesi in un miserabile stato
quella città, prese dai Turchi tutte le fortificazioni esteriori,
formate breccie, e il tutto in manifesto pericolo di peggio. Per la
discordia facilmente vanno a monte le più belle imprese. I bellicosi
comandanti ed uffiziali franzesi (ancorchè fossero di contrario
sentimento i generali veneti _Morosino Mombrun_, o sia il signore di
Santo Andrea) non vollero perdere tempo a fare una vigorosa sortita.
Eseguirono essi questo disegno, uscendo dalla piazza nella notte
precedente al dì 25 del suddetto mese di giugno, e, al primo spuntar
dell'alba, con incredibile ardore si spinsero contra le nimiche
trincee, superandone l'una e poi l'altra. Tal terrore entrò ne'
Musulmani, che, rovesciati di qua e di là, non tennero il piè fermo; e
già arrivato il grosso dei Franzesi alle batterie nemiche, apparenza
v'era d'una illustre vittoria; quando, accesosi improvvisamente il
fuoco in due barili di polve, levò di vita trenta d'essi. Bastò questo
perchè tutti gli altri, credendo minati quei siti, presi da panico
terrore, dissero: _Volta_; e per quanto si sforzassero gli uffiziali
per ritenerli, tutto fu indarno. Allora i Turchi, ripigliato coraggio,
scagliatisi loro addosso, gl'inseguirono sino alle porte della città.
Che mille cinquecento Turchi perissero in quel conflitto, fu scritto
da chi non avrebbe saputo come provarlo. Certo è bensì che lasciarono
ivi la vita lo stesso ammiraglio _duca di Beaufort_, sessanta bravi
gentiluomini franzesi, cinquantaquattro uffiziali riformati ed alcune
centinaia di soldati. Pertanto restò si malcontento di questa impresa
il _duca di Novaglies_, che per quante preghiere adoperassero il
capitan generale _Francesco Morosino_ ed altri, non si potè ottenere
ch'egli mutasse la risoluzion presa di rimbarcare il resto di sua
gente, e di far vela verso Francia nel dì 20 d'agosto. Con esso lui
fuggì anche non poca gente del veneto presidio in gravo discapito della
piazza. Trovò il Novaglies in viaggio il _signor di Bellafonte_, che di
Francia conducea altri mille e cinquecento fanti, nè questo giovò per
fermare i suoi passi. Fu poi disapprovata in Francia la sua ritirata,
e speditogli ordine di non capitare alla corte. Le ciarle, che corsero
allora, portavano ch'egli si lamentasse non poco del general Morosino,
per aver questi ricusato di secondare la felice sortita dei Franzesi,
credendosi, che se avesse anche egli loro dato braccio, in quel solo
giorno sarebbe restata Candia libera dall'assedio turchesco. Immaginò
la gente che il Morosino se ne astenesse o perchè avea trattato segreto
di pace co' Turchi, o per gelosia che, succedendo la vittoria, se ne
attribuisse la gloria ai soli Franzesi: pensiero che non potea cadere
in personaggio sì savio ed amante della patria. Probabilmente se ne
andò il Novaglies, perchè riconobbe l'impossibilità di tenere in piedi
un edifizio sì vicino alla rovina.

Erano già pervenute, nel dì 3 di luglio, a Candia le galee ausiliarie
del papa e di altri principi in numero di ventisette, sotto il comando
del balì _Vincenzo Rospigliosi_, nipote dello stesso pontefice. Colà
giunse ancora nel dì 22 di giugno il _duca della Mirandola_ colle
milizie di terra dei pontefice e del duca di Modena, le quali ultime
erano ridotte a soli settecento uomini per li disagi del lungo viaggio.
Ma infieriti sempre più i Musulmani, moltiplicarono le offese e
gli assalti; di modo che si poteva oramai paventare che colla forza
sboccasse il turbine loro nella misera città. Fu perciò stabilito di
cercar la pace per salvare nel naufragio quel che si potesse. Veggendo
il Rospigliosi disperato il caso, nel dì 29 d'agosto giudicò meglio
d'imbarcar la sua gente, e poi fece vela verso il Mediterraneo. Dopo
di che nel seguente giorno, esposta bandiera bianca, si cominciò a
trattar della resa e della pace coi deputati del primo visire. Nel dì
6 di settembre restò conchiuso l'accordo, per cui fu ceduta ai Turchi
la città di Candia, divenuta un cimiterio di tanti mortali, e un
orrido spettacolo di desolazione; e restarono in poter de' Veneziani
nell'isola di Candia le sole fortezze di Suda, Carabuso e Spinalunga
co' lor territorii, e Clissa con altre terre acquistate in Dalmazia ed
Albania; e che fosse lecito ai Veneziani il portar via le milizie e i
cittadini che non volessero restare in Candia, con tutti i lor bagagli,
viveri ed armi. Conto si fece che nel solo presente anno il numero
de' morti e de' divenuti invalidi dalla parte dei Veneziani ascendesse
a quasi undici mila persone. Perirono poi per burrasca di mare molti
di quei legni che menavano via il presidio e gli abitanti di quella
infelice città. E tale esito ebbe il memorando assedio di Candia,
con grave danno sì della repubblica veneta, ma con immortal gloria
altresì della medesima, per aver sì lungamente disputato alla smisurata
potenza de' Turchi l'acquisto di quella piazza. Portatone il doloroso
avviso a Venezia, persona assennata, che si trovò allora in quella
metropoli, mi assicurò che le parve di veder il dì del finale giudizio:
tanti erano i gemiti, le lagrime e gli urli dell'uno e dell'altro
sesso. Andava il popolo fanatico per le contrade deplorando la grande
sciagura, vomitando spropositi contro la provvidenza, maledizioni
contra de' Turchi, e villanie senza fine contra del _general Morosino_,
chiamandolo ad alte voci traditore, e spezialmente imputando a lui
la perdita della città, per non aver voluto sostener il felice ardire
della sortita franzese. Guai se questo generale fosse allora capitato a
Venezia; non sarebbe stata in sicuro la sua vita: cotanto era infuriato
quel popolo. Al dolore s'aggiugneva la paura, che i Turchi, soliti a
non mantener la fede, vedendo esausta e abbandonata la repubblica, non
si prevalessero di sì buon vento per maggiormente soperchiarla. Volle
Dio che a questa pace si acquetasse il loro orgoglio.

Pervenuta anche a Roma l'infausta nuova, riempiè d'affanni e lamenti
tutta quella corte e città, ma sopra gli altri se ne afflisse papa
_Clemente IX_, che con tanta premura s'era fin qui adoperato per
esentar Candia dall'ultimo eccidio. Credenza comune fu che questo
inaspettato colpo influisse non poco a privare il mondo cristiano
d'un sì degno pontefice. Imperciocchè da lì a tre giorni egli cadde
infermo, e dopo alquanti altri di combattimento col male, finalmente
nel dì 9 di decembre passò a miglior vita, lasciando in benedizione
la sua memoria, perchè principe pieno di vero zelo per la difesa
del cristianesimo, principe dotato d'una soda umiltà e di una rara
moderazione, e provveduto delle più belle massime del politico governo,
di modo che, se Dio non l'avesse chiamato sì presto a godere il premio
delle sue virtù, gran bene ne potea sperare lo Stato ecclesiastico.
Pensava egli continuamente alle maniere di sollevar i suoi popoli dalle
tante gabelle imposte da' suoi predecessori: al qual fine istituì una
congregazione. Cura ebbe eziandio, perchè si rimettesse il lanifizio
in Roma e il commercio per li suoi Stati. Non si applicò già egli ad
arricchire i proprii nipoti, avendo lasciata la sua casa con facoltà
poco superiori allo stato in cui era prima del suo pontificato.
Affinchè la giustizia procedesse con ordine, e si tenessero in freno
i ministri e parenti, due dì d'ogni settimana con somma pazienza dava
udienza a chiunque del popolo la voleva; e perchè un giorno, dopo avere
speso più ore in sì tedioso mestiere, ritirandosi alle sue stanze, udì
che un povero uomo si lamentava per non essere stato ascoltato, tornò
indietro, e amorevolmente udito il suo ricorso, rimandollo via tutto
contento. Parimente volle che nel muro delle camere dove si tengono le
congregazioni, fosse fatta una fenestrella, da cui senza essere veduto
potesse il pontefice ascoltare quanto ivi si trattava. Sprezzator
della gloria umana ornò di belle statue ponte Sant'Angelo, e nè pure
una menoma memoria vi fece mettere del suo nome. L'iscrizione ch'egli
ordinò, da porsi in rozzo marmo al suo sepolcro, altro non conteneva
che il solo suo nome e la dignità. Sigillò in fine queste sue virtù
colla maggiore delle altre, cioè colla carità, con visitar sovente
negli spedali, accompagnato da pochi suoi famigliari, e ministrando
loro conforti e cibi. Solito anche fu a pascere ogni dì in palazzo
dodici poveri pellegrini. Tale era questo buon pontefice, che Dio
mostrò per poco tempo alla sua Chiesa, e poi sel ritolse con incredibil
dispiacere di Roma tutta, che in lui perdeva un amatissimo padre, dopo
aver ammirata la saviezza del suo governo, la modestia de' suoi nipoti,
e certe virtù che non erano punto in uso nei tempi addietro. Andò
poi molto in lungo la creazione del suo successore, siccome vedremo
all'anno seguente. Fu in questi tempi che _Ferdinando II gran duca_
di Toscana inviò il _principe Cosimo_ suo primogenito a viaggiare per
varie corti d'Europa. Arrivò egli sul principio d'agosto a Parigi,
dove, siccome marito d'una principessa di Francia, cugina del re
medesimo, ricevette distinti onori da quel gran monarca, e dopo essersi
fermato quivi per un mese, passò poi in altre contrade.




    Anno di CRISTO MDCLXX. Indizione VIII.

    CLEMENTE X papa 1.
    LEOPOLDO imperadore 13.


Tanti raggiri, discrepanze e battaglie più dell'usato accaddero nel
conclave, in cui s'erano, dopo la morte di papa _Clemente IX_, chiusi
i sacri elettori, che durò la loro o volontaria o forzata prigionia
quattro mesi e quattro giorni. Finalmente con lode del sacro collegio
andarono a cadere, nel dì 29 d'aprile dell'anno presente, i lor voti
nella persona di _Emilio Altieri_ Romano, a cui il pontefice suddetto
pochi dì prima di morire avea conferita la sacra porpora, mirando
in lui con una quasi prescienza chi dovea essere suo successore
nella cattedra di San Pietro. Tale in fatti era l'integrità de' suoi
costumi, l'affabilità, la perizia delle cose del mondo, e la generosità
dell'animo, che il popolo romano preventivamente lo andava acclamando
papa, nè v'era chi nol confessasse ben degno di sì alta dignità. La
sola età potea fargli contrasto, perchè vicino agli ottanta anni; la
robustezza nondimeno della sua complessione tuttochè non disgiunta da
qualche flussione che gl'indeboliva le gambe, faceva assai sperare
che reggerebbe buon tratto di tempo al peso del pontificato. Dopo
essersi dunque lungamente dibattuti i cervelli politici de' capi delle
fazioni, massimamente de' Franzesi e Spagnuoli, affettanti ciascuno
di promuovere uno dei lor parziali, ma senza poter ottenere il pallio,
si unirono all'esaltazione del cardinale Altieri, il quale, allegando
la poca sanità e la gravissima età sua, e gridando: _Guardate bene
ch'io non son abile_, con lagrime e scongiuri resistè non poco alle
loro intenzioni. Ma finalmente arrendendosi accettò piangendo un
peso, sì avidamente ricercato e con tanta allegrezza ricevuto da
altri. In venerazione del pontefice suo benefattore prese il nome
di _Clemente X_, e verso la di lui memoria esercitò dipoi in altre
guise la sua gratitudine. Della propria casa non aveva egli parenti,
e volendo pur continuare l'antica e nobile famiglia Altieri romana
ne' tempi avvenire, pensò a ricrearla nella parimente antica e nobile
dei Paluzzi Romani. Una sua nipote Laura Caterina era stata maritata
al _marchese Gasparo Paluzzi_ degli Albertoni, nipote del _cardinal
Paluzzo Paluzzi_. Adottò pertanto tutta quella famiglia, dandole il
cognome degli Altieri e il nome di nipoti, e cedendo loro tutti i beni
patrimoniali della sua casa. Conferì allo stesso cardinal Paluzzi,
appellato da lì innanzi il _cardinale Altieri_, le primarie dignità;
e siccome questi abbondava di vivacità d'ingegno e di abilità in
maneggiare i pubblici affari, così abbracciò volentieri l'assunto
di sollevare il vecchio pontefice nelle fatiche del governo. Conferì
ancora al suddetto _Gasparo Paluzzi_, marito della nipote, inserito
nella casa Altieri, il grado di generale dell'armi della Chiesa,
e di castellano di Sant'Angelo. Maritò _Lodovica_ sua pronipote in
_Domenico Orsino duca_ di Gravina, e _Tarquinia_ altra sua pronipote in
_Egidio Colonna_ principe di Carbognano. Roma, da gran tempo avvezza
ai nepotismi, nulla si stupiva di questi salti di grandezza, anzi ne
tripudiava per lo sforzo dei nipoti pontifizii, e massimamente perchè
Romani. Si ammutirono solamente i plausi de' saggi, al veder tanti
nuovi padroni (e spezialmente il cardinale), i quali ben si previde
che sotto l'ombra del decrepito pontefice dominerebbono, con timore
di soggiacere di nuovo ai passati disordini, e di provare un governo
diverso dal pietoso e saggio di _Clemente IX_.

Giunto all'età di sessanta anni _Ferdinando Il duca_ di Toscana
compiè il corso della vita e del principato nel dì 23 di maggio
dell'anno presente, dopo aver governato per lungo tempo i suoi popoli
con impareggiabil prudenza e con affetto da padre, ricompensato
anche dall'amore dei sudditi stessi, che di molte lagrime onorarono
il suo funerale. Secondo il glorioso costume della casa de Medici,
gran protettore fu delle lettere, e amatore de' letterati, siccome
pienamente dimostrò il dottor Giuseppe Bianchini da Prato nel suo
Trattato dei gran duchi di Toscana. Celebre sopra tutto riuscì, e
memorabile sarà presso i posteri l'Accademia del Cimento, istituita
nell'anno 1657 dal nobilissimo genio del _cardinale Leopoldo de
Medici_, e dalla liberalità di esso gran duca Ferdinando promossa
e favorita, dove insigni filosofi faticando, diedero poi alla luce
i tanto applauditi Saggi di naturali esperienze. Lasciò questo
principe due figli, a lui procreati da _Vittoria della Rovere_ gran
duchessa, donna di gran talento, cioè _Cosimo III_ gran principe,
tornato poco fa dai suoi viaggi per le corti d'Europa, che a lui
succedette nel dominio, e _Francesco Maria_, decorato poi della sacra
porpora cardinalizia. Nell'aprile di quest'anno giunse a Milano per
governatore _don Gasparo Tellez Giron duca d'Ossuna e di Uceda_, a cui
per lo sposalizio di una figlia del marchese di Caracena pervenne una
ricchissima eredità. Era in questi tempi duca di Guastalla _Ferrante
Gonzaga_; non avea che un figlio maschio, cioè il _principe Cesare_ in
età di sei in sette anni, che gli fu rapito dalla morte. Restandovi
una sola sua figlia, cioè la principessa _Anna Isabella_, con poca
o niuna speranza di altra prole, pensò allora la vedova _imperadrice
Leonora Gonzaga_ di procurare l'accasamento di questa principessa col
duca di Mantova _Ferdinando Carlo_ Gonzaga, figlio del _duca Carlo
II_, fratello di sua maestà, per desiderio di unire al ducato di
Mantova quello di Guastalla. Fece perciò dei gran maneggi per effettuar
questo maritaggio; tuttochè nel regno di Napoli esistesse una linea di
principi Gonzaghi di Guastalla, chiaramente chiamati alla successione
in quel ducato. Fu in quest'anno intentata nel senato veneto fiera
accusa contro il capitan generale _Francesco Morosino_, quasichè egli
avesse mancato al suo dovere nella resa di Candia; ma con pieni voti
restò egli poscia assoluto.




    Anno di CRISTO MDCLXXI. Indizione IX.

    CLEMENTE X papa 2.
    LEOPOLDO imperadore 14.


Con sante intenzioni era entrato il _pontefice Clemente X_ nel governo
pastorale e politico, e, seguendo le massime lodatissime del suo
predecessore _Clemente IX_, confermò la congregazione da lui istituita
per trovar le maniere di sgravar i popoli dalle tante gravezze loro
imposte dai suoi antecessori, nulla più desiderando che il loro
sollievo. Ma, ritrovata la camera apostolica sì carica di debiti
per li capricci di alcuni precedenti nepotismi, quasi gli caddero le
braccia. Contuttociò, perchè era cessata la guerra col Turco, abolì
le decime degli ecclesiastici, ed estinse la metà della tassa imposta
alle milizie dello Stato, dolendosi di non poter per ora di più fare in
benefizio dei suoi sudditi. Riformò poscia la compagnia delle Corazze
posta in piè da _papa Innocenzo X_. Alleggerì il numero de' soldati, la
spesa de' quali ascendeva a cento mila scudi annui. Moderò o levò molte
spese esorbitanti o superflue del palazzo, come ancora in Roma e per lo
Stato, usate da' suoi predecessori. Quel ch'è più, ordinò che tutte le
componende ed altri emolumenti spettanti alla borsa privata del papa
si depositassero al sacro monte di Pietà, con animo di valersene in
pubblico bene, risoluto di non imitare chi innanzi a lui avea atteso
più ad arricchire i proprii parenti, che a procurar con vero zelo la
pubblica felicità. Il _marchese di Lucerna_, ambasciatore allora di
Savoia nella corte di Roma, in una sua relazion manuscritta asserisce
d'aver più volte inteso dalla bocca stessa del pontefice l'avversione
sua ad ingrandir con soverchie ricchezze i nipoti, detestando egli
l'opulenza e i tesori di quattro case pontifizie formate a' suoi
giorni, e dicendo di avere abbastanza provveduti i suoi parenti coi
suoi beni proprii loro rinunziati, e colle cariche anche prodigamente
loro assegnate, bastando tali rendite al decoroso loro mantenimento.
Ma non cessavano i parenti suoi di lagnarsi liberamente di questa,
come essi dicevano, stitichezza del papa, e gli mettevano intorno
tentatori potenti per ismuoverlo da sì glorioso proponimento: laonde
stava curiosamente aspettando la gente l'esito della battaglia, e se le
batterie della tenerezza del sangue fossero da tanto che conducessero
il papa a mostrarsi uomo.

Si mutò in fatti a poco a poco registro, non forse perchè il buon
pontefice recedesse dalle onorate sue massime, ma perchè la sua
decrepitezza e poca sanità il costrignevano bene spesso al letto,
convenendogli perciò di lasciar molta parte delle redini in mano del
_cardinale Altieri_, di modo che non passò gran tempo che il popolo
dicea essere _Clemente X_ papa di nome, e il cardinale papa di fatti.
E giacchè abbiam fatta menzione dell'ambasciator di Savoia, conviene
aggiugnere che, nella congiuntura della sua ambasceria, fra lui e il
marchese Francesco Riccardi ambasciator di Toscana, nacque controversia
di uguaglianza o di precedenza; e n'era per seguire scandalo, giacchè
l'una e l'altra parte aveano fatto armamento di gente. Ma seppe il
cardinale Altieri colla sua destrezza calmar quella tempesta senza
pregiudizio dei contendenti, che deposero l'armi, ma non già gli
odii. Un principio di sollevazione fu nell'aprile in Messina, dove,
provandosi carestia, ne attribuiva il basso popolo la colpa al mal
governo degli Spagnuoli, o all'avidità dei nobili, per vendere più
caro i loro grani. Un certo Giuseppe Martinez, preso un pugnale in
mano, andò gridando per le strade: _Ammazza, ammazza_. Unitisi con
lui molti della feccia della plebe, corsero ad incendiar le case
di alcuni del governo, e seguirono uccisioni e saccheggi. Inoltre
segretamente spedirono costoro a Parigi, per impegnar quella corte in
loro aiuto; ma ritrovarono il _re Lodovico XIV_ con altri pensieri
in testa, cioè tutto rivolto a preparamenti per muovere guerra agli
Olandesi. Mancata questa speranza, venne meno anche la sedizione,
che costò la vita ad alcuni capi di quegli ammutinati. Nè si vuol
tralasciare un editto pubblicato nel dì 20 di maggio dal _pontefice
Clemente X_, per cui decretò che nulla pregiudicasse alla nobiltà di
tutto il suo Stato l'esercizio della mercatura, purchè i nobili non
vendessero alla minuta le merci. Utilissimo e lodevole decreto per
animar la gente al commercio e alle arti, che sono il sugo vitale per
arricchire e rendere felici gli Stati; laddove la guerra, di cui tanti
si pregiano, non serve che ad impoverirli. Attendevano i più antichi
Romani all'agricoltura, e non lasciavano per questo d'essere segnalati
guerrieri, allorchè il bisogno lo richiedeva.




    Anno di CRISTO MDCLXXII. Indizione X.

    CLEMENTE X papa 3.
    LEOPOLDO imperadore 15.


Pieno d'umiltà il buon pontefice _Clemente IX_ avea ordinato un ignobil
sepolcro al corpo suo. _Clemente X_ esercitò la sua gratitudine verso
del defunto benefattore con ergergli ancora una suntuosa memoria
nell'anno presente. Inoltre pose la prima pietra per un insigne
ristoramento ed ornamento alla basilica Liberiana, ossia a Santa Maria
Maggiore, che fu condotto alla sua perfezione nel seguente anno. In
auge grande di felicità si trovavano gli Olandesi in questi tempi.
Affidati nella lor lega coll'Inghilterra e colla Svezia, si vantavano
di aver fatto paura al re di Francia _Luigi XIV_ nella precedente
guerra da lui mossa alla Spagna; ed avendo alterato il commercio coi
Franzesi, parlavano alto alle occasioni. Il re Cristianissimo, che
non solo avidamente aspettava, ma cercava col moccolino le occasioni
di farsi rispettare, di accrescere la sua gloria e di far nuove
conquiste, non lasciò cader questa per terra. Tante segrete ruote seppe
maneggiare lo industrioso e liberal suo gabinetto, che gli riuscì di
staccar la Svezia e l'Inghilterra dalla lega colle Provincie Unite,
e di stabilir anche una forte alleanza con _Carlo II_ re britannico
contra delle medesime. Dormivano i lor sonni gli Olandesi, quando sul
principio d'aprile il re di Francia e d'Inghilterra dichiararono la
guerra all'Olanda; e il primo passò con potente esercito a' suoi danni.
Presero i Franzesi in sei giorni le prime quattro piazze di frontiera.
Fu poi considerato come azione veramente mirabile l'avere la cavalleria
franzese valicato il vasto fiume del Reno in faccia ai nemici, che
fecero ben qualche resistenza, ma in fine, atterriti da tanto ardire,
si diedero alla fuga. In cinque settimane ridusse il vittorioso re più
di quaranta piazze alla sua ubbidienza; commosse ancora l'elettor di
Colonia e il vescovo di Munster contro gli stessi Olandesi, la fortuna
de' quali parea omai ridotta agli estremi, se la città d'Amsterdam, col
rompere le dighe ed allagar le campagne, non fermava il rapido corso
del valore e della fortuna franzese. Di altro non si parlava allora
per tutta Italia che di sì strepitosi avvenimenti; e se ne parlava
con piacere, per la speranza che di tali acquisti avesse a profittar
la religion cattolica, e fu infatti inviato un vescovo cattolico alla
già presa città d'Utrect. Ma si trovò vicina anche l'Italia a veder
crescere un acceso fuoco di guerra fra _Carlo Emmanuele II duca_ di
Savoia e la _repubblica di Genova_.

Passano per eredità gli odii di quei confinanti fra loro. Ma si
aggiunse a muovere il duca una cospirazione di Raffaello dalla Torre
bandito da Genova, che fecegli sperar facile l'acquisto di Savona.
Scopertasi a tempo da' Genovesi questa mena, vi provvidero. Ma giacchè
s'era dato principio alle ostilità col pretesto di controversie di
confini, si continuò poscia il ballo; furono presi luoghi dall'una
parte e dall'altra, e succederono delle azioni calde con far di molti
prigioni, e sì gli uni che gli altri vantavano superiorità di forza
e di bravura. Ma il re Cristianissimo, sia perchè fosse implorata la
sua mediazione, o perchè a lui non piacessero questi romori, spedì
il signor di Gaumont per interporsi con amichevoli persuasioni a far
posare l'armi, e a rimettere in arbitri le lor differenze, ordinando
anche di valersi del tuono di minaccie contro chi si trovasse
renitente. Tregua pertanto fu fatta, e destinata la città di Casale per
luogo delle conferenze. Riuscì alla voce del Gallo ciò che non aveano
potuto ottenere co' loro uffizii il papa ed altri principi d'Italia. Il
bello poi fu, che dopo avere il ministro franzese stabilito il luogo
del congresso, venne un imperioso ordine del re, che le pretensioni
delle parti si dovessero dedurre alla sua corte, con aspettarne la
decisione del savio giudizio di sua maestà. Rincrebbe più d'un poco
questo alto parlare al duca di Savoia, nulla dipendente dall'autorità
del re, e molto più a' Genovesi, che erano da gran tempo sotto la
protezione del re di Spagna. Tuttavia sì formidabile era il monarca
franzese, che convenne piegare il capo. Spediti poscia a Parigi
dall'una e dall'altra parte ministri ben informati delle scambievoli
ragioni, nell'anno appresso la tregua si convertì in pace, e le
restanti controversie de' confini furono rimesse ai giudici italiani
da eleggersi di soddisfazion delle parti. Terribili memorie lasciò
in quest'anno un tremuoto, a cui simile non s'era forse mai provato
nella Romagna e Marca. In Rimini spezialmente fu il maggior flagello,
perchè per la maggior parte in quella città chiese, palazzi e case
andarono per terra. Ed essendo succeduta la maggiore scossa, mentre
in dì di festa le genti si trovavano alle chiese, vi perderono la vita
più di cento persone, e senza paragone molti più vi restarono feriti.
Pretesero i sacri oratori zelanti questo essere stato un visibil
gastigo di Dio, perchè non era portato il dovuto rispetto alla casa del
Signore. Sommamente ancora patirono le città di Ancona, Fano, Pesaro e
Sinigaglia, col rovesciamento di assai chiese e case, e colla morte di
molti abitanti, essendo ridotti que' popoli a dormire a cielo scoperto.
In quest'anno la contestabilessa Colonna e la duchessa Mazzarina si
fuggirono da Roma per andarsene in Francia.




    Anno di CRISTO MDCLXXIII. Indizione XI.

    CLEMENTE X papa 4.
    LEOPOLDO imperadore 16.


Aveano i perfidi Musulmani con varii pretesti mossa la guerra contro
la Polonia, regno di gran potenza, ma regno più debole di tanti altri
minori, e sempre mal preparato per la difesa, per cagion della forma
del governo, sì disadatta all'union degli animi, e a procurare il
pubblico bene. Coll'improvvisa irruzione di un potentissimo esercito
si impadronirono i Turchi dell'importante piazza di Caminietz, e di
quaranta quattro altri luoghi fra città e castella. Per sottrarsi a
perdite maggiori, fece il _re Michele_ una vergognosa pace, con cedere
que' luoghi, cioè tutta la Podolia, al gran signore, e con obbligarsi
inoltre di pagare venti mila scudi annualmente alla Porta. Non sofferì
la generosa nazion polacca un sì obbrobrioso accordo, e dichiarata la
guerra al Turco, si diede a sollecitar l'aiuto de' principi cristiani
contro il comune nemico. Con essi Polacchi entrò in lega il gran duca
di Moscovia; e questi inviò a Roma Paolo Manesio cavaliere scozzese,
capitan delle sue guardie, per implorar gli aiuti del pontefice. Trovò
ottimo trattamento, carezze e regali in quella corte, ma niuna voglia
di collegarsi con quel barbaro principe; e se ne partì mal soddisfatto,
perchè il papa nelle risposte non volle accordare al Moscovita il
titolo di _czar_, ossia di _Cesare_, che Giovanni Basilide dopo l'ampie
sue conquiste avea cominciato ad usare, riputandolo la corte romana
lo stesso che quel d'imperadore. Nè altro parimente che belle parole
potè ottenere dal senato veneto quell'ambasciatore, cioè quella stessa
moneta che i Polacchi e Moscoviti aveano adoperato allorchè i Veneziani
si trovarono in tante angustie per la guerra di Candia. A _Giovanni
Sobieschi_ generale della Polonia toccò di rintuzzare col suo valore
l'ardire turchesco; e questi poi seppe farsi eleggere re di quel regno
dopo la morte del re Michele, succeduta nell'anno presente.

Più che mai continuò ancora lo sforzo dell'armi franzesi contro
le Provincie Unite, e dopo un famoso assedio di sole tre o quattro
settimane ebbe il _re Lodovico XIV_, nel dì 5 di luglio, il contento
e la gloria di entrar vittorioso nella fortezza creduta inespugnabile
di Maestricht. Tanti progressi del monarca franzese, il quale intanto
non lasciava di dar buona pastura di accomodamento, essendo anche stata
scelta la città di Colonia per luogo de' congressi, cagion furono in
fine che _l'imperadore Leopoldo_, _Carlo II re_ delle Spagne e _Carlo
IV duca_ di Lorena, ne' mesi di luglio e d'agosto, strinsero lega con
gli Olandesi. All'incontro il re chiamato Cristianissimo, per dare
apprensione da un'altra parte a Cesare, conchiuse, nel dì 5 di giugno,
col gran signore Maometto IV un'alleanza più stretta che le precedenti.
Stava forte a cuore ad esso monarca il tener ben affetta a' suoi
interessi la corona della gran Bretagna; e giacchè il _re Carlo II_
non avea successione, e si trattava di far passare alle seconde nozze
_Jacopo Stuardo_ duca d'Yorch, fratello del medesimo re, che già s'era
dichiarato cattolico, si prese il pensiero esso re Cristianissimo di
trovargli moglie. A sì sublime grado fu scelta _Maria Beatrice d'Este_,
sorella del giovinetto duca di Modena _Francesco II_, principessa,
nel cui animo e cuore aveano posto seggio le più eminenti virtù. Ma
perchè più alto tendevano i pensieri di questa principessa, risoluta
di consecrarsi a Dio in un monistero, s'incontravano troppe difficoltà
ad ottenere il suo assenso. Nè si sarebbono superate, se il sommo
pontefice, considerando che in tai nozze concorreva il bene della
cristianità, non avesse interposte le sue paterne esortazioni. Però nel
dì 30 di settembre, in Modena dal conte di Peterburug a nome del duca
di Yorch fu sposata essa principessa. Dopo di che, accompagnata dalla
duchessa _Laura_ sua madre e dal _principe Rinaldo_ suo zio, si mise
in viaggio alla volta di Parigi, dove pervenuta, ricevè onori immensi
da quella corte. Quivi si fermò ella, finchè pacificato l'eretico
parlamento inglese, che non di buon occhio mirava una principessa tale,
perchè cattolica, e destinata al trono della Gran Bretagna, permise la
sua entrata nel regno nel principio di dicembre, onorata da frequenti
salve d'artiglieria, ma lacerata da non poche mormorazioni di chi
troppo odio professava alla religion cattolica. Trovò in fatti questa
principessa il parlamento affaccendato per islontanare dal regno ogni
ombra di esercizio pubblico della medesima religione. _Papa Clemente
X_ in questi tempi, con cadere infermo, fece sperare o temer mutazioni
in quella corte. Parea che la sua grande età nol lascerebbe risorgere;
ma si riebbe, ed uscì in pubblico. Alzavano intanto i nipoti Altieri
da' fondamenti un superbo palazzo in Roma, pel quale fu creduto dalla
gente maligna che s'impiegasse parte del danaro che sua santità avea
fatto depositare nel monte della Pietà, quando è certo ch'egli inviò di
grosse somme per difesa della Polonia contro de' Turchi.




    Anno di CRISTO MDCLXXIV. Indiz. XII.

    CLEMENTE X papa 5.
    LEOPOLDO imperadore 17.


Cominciarono in quest'anno a cangiar faccia gli affari dell'Olanda,
perchè tanto s'industriarono i ministri di Spagna e gli amici degli
Olandesi in Londra, che il _re Carlo II_ lasciò andare la finora
inutile alleanza colla Francia, e stabilì pace con essi Olandesi.
Altrettanto poi fecero l'elettor di Colonia e il vescovo di Munster.
Sbrigata l'Olanda da questi nemici, e rinforzata dall'armi dei
collegati, cioè dell'_imperadore_ e della _Spagna_, fece prendere altre
risoluzioni al monarca franzese. Cioè abbandonò egli, alla riserva di
Mastrich e di Grave, tutte le altre piazze occupate agli Olandesi, ma
coll'avvertenza di torchiar prima le borse degli abitanti, di minare
e far saltare le fortificazioni, e di asportarne tutte le artiglierie
e munizioni. In bene e in male si parlò forte dappertutto di questo
abbandonamento e di tante asprezze. Alla testa delle sue armate passò
il re medesimo di nuovo nel mese di aprile verso la Franca Contea, e
dopo alcuni vigorosi assedii s'impadronì di Gray, di Besanzone, di
Dola, e d'ogni altro luogo forte di quella contrada, con piantarvi
i gigli, che quivi fecero buone radici. Inferì danni ben gravi al
palatino del Reno, perchè, lasciato il suo partito, aveva abbracciato
quello dei collegati. Riuscì intanto agli Olandesi di guadagnar
l'elettore di Brandeburgo, che con grandi forze venne in loro aiuto.
Contra di tanti nemici era la sola Francia, ma senza sgomentarsi.
Seguirono poi battaglie con varia fortuna dell'armi. Dall'un canto il
_maresciallo di Turrena_ e il _principe di Condè_ fecero di grandi
prodezze. Minori dall'altra parte non furono quelle di _Guglielmo
principe d'Oranges_, del vecchio generalissimo _conte Raimondo
Montecuccoli_ Modenese, e del _general Caprara_ Bolognese. Gran teatro
di miserie per tanti paesi fu l'anno presente; e tutto per l'ambizione
d'un solo monarca, le cui trionfali imprese venivano da' suoi popoli
e parziali esaltate alle stelle, ma con diverso giudizio riguardate da
altri, e detestate poi sommamente dai suoi avversarii.

Scoppiò nell'anno presente la ribellion di Messina. Potea dirsi ben
felice quella città per la copiosa popolazione e per l'abbondanza del
commercio mercè del suo porto, il più sicuro di tutto il Mediterraneo;
più felice ancora, perchè fra le città sottoposte alla monarchia di
Spagna, niuna godea tanti privilegii ed esenzioni, come Messina, perchè
avea ben governatore spagnuolo, ma ritenea forma di repubblica col suo
senato, composto di nobili senatori e di alcuni ancora del popolo. Fu
creduto che desse impulso alla sollevazione l'avere i regii ministri
imposti nuovi tributi; perciocchè uso fu degli Spagnuoli, allorchè li
pungeva la necessità delle guerre, di provvedere al bisogno presente,
senza mettersi pensiero dell'avvenire col vendere i fondi del demanio e
delle rendite regali nei regni di Napoli e Sicilia. Tornando poi nuove
angustie per nuove guerre, altro ripiego non restava che d'inventar
altre gabelle ed aggravii: del che si risentivano forte i popoli.
Ma, per sentimento di altri, ebbe origine quell'incendio dall'avere i
ministri spagnuoli introdotte e fomentate due fazioni nella città di
Messina, o tentato di escludere dal governo i senatori. Nacquero perciò
lamenti, satire e commozioni; e perchè furono castigati alcuni dei più
insolenti, crebbe maggiormente l'alterazione del popolo, che spedì a
Madrid le sue suppliche, affinchè il re provvedesse alla mala condotta
de' suoi ministri, ma con riportarne solamente minaccie di gastighi e
rigori. Perchè un dì del mese di agosto furono dal governator chiamati
a palazzo tutti i senatori, sorse e prese fuoco una voce che si volesse
levar loro la vita; e brutto indizio certamente fu l'essere state
chiuse le porte del palazzo, appena vi furono essi entrati. Allora
il popolo tutto corse all'armi, e trasse furiosamente al palazzo.
Avvertito di questa sollevazione il governatore _don Diego Soria_, fece
aprir le porte, e lasciò tosto uscire i senatori illesi; ma questo non
bastò a calmare l'ammutinata gente, che fieramente cominciò a cercare
gli Spagnuoli, e gli obbligò a ritirarsi nelle quattro fortezze della
città; ma senza insultare il governatore, che non volle abbandonare
il palazzo, gridando essi intanto: _Viva il re di Spagna_. Informati
pertanto di sì gran torbido il _marchese di Baiona_ vicerè di Sicilia,
e il _marchese d'Astorga_ vicerè di Napoli, non perderono tempo a
spedir gente e navi alla volta di Messina, e far piazza d'armi a
Melazzo, dando assai a conoscere che voleano colla forza soffocare quel
fuoco.

Allora fu che i Messinesi ruppero ogni misura, s'impossessarono di
varii posti e del palazzo, e cominciarono le ostilità spezialmente
contro la fortezza di San Salvatore, posta alla bocca del porto.
Cacciarono anche di città chiunque era tenuto per ben affetto agli
Spagnuoli. Intanto al vicerè Baiona giunsero cinque galee di Malta,
altrettante di Genova; e vennero da Napoli e dalle città di Sicilia
rinforzi di gente, coi quali cominciò egli a strignere la città
coll'occupazione di vari siti. Ma usciti i Messinesi, con tal fierezza
trattavano gii Spagnuoli, che questi ad ogni lor comparsa battevano
la ritirata. La proposizion fatta d'un perdon generale ebbe poca
fortuna, perchè venendo accompagnata dall'armi, non istimò il popolo di
potersene fidare, e massimamente sapendo di che tempra fosse il genio
spagnuolo. Aveano già i Messinesi, assai conoscenti che le lor forze
non avrebbono potuto reggere, spedito a Roma Antonio Caffaro a trattare
col _duca di Etrè _ ambasciatore di Francia, con offerir la loro città
al re Cristianissimo, ottenuta la quale, si facea credere assai facile
la conquista di tutta l'isola. Volarono corrieri al _re Luigi_, che
corse tosto al buon mercato, ed ordinò che il commendator di Valbella
con sei vascelli da guerra portasse viveri e munizioni a Messina; che
questo presentemente era il suo maggior bisogno. Arrivato che fu colà
il Valbella, fu proclamato il re di Francia per suo padrone dal popolo,
cantato il _Te Deum_, inalberati dappertutto gli stendardi coi gigli,
ed affrettata l'espugnazione di San Salvatore, che in fine fu costretto
alla resa. Nuovo vicerè in questo mentre giunse in Sicilia il _marchese
di Villafranca_, e colà arrivarono ancora molte milizie spedite da
Milano e dalla Catalogna, colle quali si cominciò a maggiormente
angustiar Messina, impedendo l'introduzione dei viveri; di maniera che
non finì l'anno presente che si trovò ridotto quel popolo in pessimo
stato, e gli Spagnuoli si teneano come in pugno di vederlo venir fra
poco colla corda al collo a chiedere misericordia.

Nè mancarono a Roma i suoi sconcerti nell'anno presente. Intento il
_cardinale Altieri_ a rendere maggiormente fruttifera la dogana di
Roma, trovò il gran segreto di mettere una nuova imposta di un tre
per cento sopra qualsivoglia roba mercantile che s'introducesse nella
città, obbligando a questo pagamento qualsivoglia persona, senza
dichiarar punto di eccettuarne i cardinali e gli ambasciatori: dal
che sarebbe provenuto un gran vantaggio alla camera, e, per quanto
fu creduto, anche al cardinale stesso, dicendosi che i gabellieri
gli aveano promesso venti mila doble, se levava le esenzioni ad essi
ambasciatori. Furono anche in procinto di mettere la pena di scomunica
contro i contravventori, se saggi teologi non l'avessero impedito.
Pretendeva infatti il cardinale che quei pubblici rappresentanti si
abusassero dell'esenzion fin qui loro accordata; e non avea il torto,
perchè ordinario costume degli uomini è il far fruttare, per quanto
si può, la propria bottega. Per questo editto, pubblicato nel dì 18
di giugno, e poi con dichiarazione più precisa nel dì 11 di settembre,
dove tutti si vedeano sottoposti alla confiscazion delle robe, a pene
pecuniarie ed anche corporali si alterarono forte non pochi porporati,
ma specialmente protestarono offeso il lor carattere, e i pretesi
lor diritti gli ambasciatori delle corone; perlochè unironsi insieme
quei di Cesare, di Francia, di Spagna e di Venezia, chiedendone
soddisfazione. Rispondeva l'Altieri che il papa era padrone in casa
sua, e co' suoi domestici si burlava di loro, perchè le potenze si
trovavano allora in troppi impegni di guerra. Mandarono tutti e quattro
gli ambasciatori i lor gentiluomini a chiedere udienza al papa; e il
maestro di camera rispose che sua santità per quattro giorni avvenire
si trovava impedito, benchè poi lo stesso pontefice confessasse di non
averlo saputo, e ne sgridasse, quando lo seppe, il mastro di camera.
Inviarono i lor segretarii per avere udienza dal cardinale Altieri, ed
egli fece serrar loro in faccia le porte del suo appartamento, tirar
le catene a quelle del palazzo papale e rinforzar le guardie; locchè
pretesero gli ambasciatori un maggiore strapazzo alla lor dignità.
Intanto fu scritto ai nunzii, affinchè rappresentassero alle corti
gli eccessi degli ambasciatori, pretendendo questi, all'incontro,
che fossero calunnie, e di provarlo coi mandati da loro spediti, dei
quali mai non poterono ottener nota. Continuò tutto il resto dell'anno
con varie scene, raggiri ed artifizii, che si leggono nelle relazioni
manuscritte di quei tempi. Il papa rimise l'affare in arbitri, ad una
congregazione; e finì l'anno senza che gli ambasciatori spuntassero
cosa alcuna. Il duca di Etrè quasi solo tenne saldo, perchè dal suo
sovrano ricevè ordine di sostener con vigore tutto quanto o di ragione
o di fatto aveano praticato i precedenti ministri.


    FINE DEL VOLUME VI.




Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.





End of the Project Gutenberg EBook of Annali d'Italia, vol. 6, by 
Lodovico Antonio Muratori

*** END OF THIS PROJECT GUTENBERG EBOOK ANNALI D'ITALIA, VOL. 6 ***

***** This file should be named 56431-0.txt or 56431-0.zip *****
This and all associated files of various formats will be found in:
        http://www.gutenberg.org/5/6/4/3/56431/

Produced by Barbara Magni and the Online Distributed
Proofreading Team at http://www.pgdp.net (This file was
produced from images generously made available by The
Internet Archive)


Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for the eBooks, unless you receive
specific permission. If you do not charge anything for copies of this
eBook, complying with the rules is very easy. You may use this eBook
for nearly any purpose such as creation of derivative works, reports,
performances and research. They may be modified and printed and given
away--you may do practically ANYTHING in the United States with eBooks
not protected by U.S. copyright law. Redistribution is subject to the
trademark license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country outside the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you'll have to check the laws of the country where you
  are located before using this ebook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm web site
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from both the Project Gutenberg Literary Archive Foundation and The
Project Gutenberg Trademark LLC, the owner of the Project Gutenberg-tm
trademark. Contact the Foundation as set forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org Section 3. Information about the Project Gutenberg
Literary Archive Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's principal office is in Fairbanks, Alaska, with the
mailing address: PO Box 750175, Fairbanks, AK 99775, but its
volunteers and employees are scattered throughout numerous
locations. Its business office is located at 809 North 1500 West, Salt
Lake City, UT 84116, (801) 596-1887. Email contact links and up to
date contact information can be found at the Foundation's web site and
official page at www.gutenberg.org/contact

For additional contact information:

    Dr. Gregory B. Newby
    Chief Executive and Director
    gbnewby@pglaf.org

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg Web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works.

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our Web site which has the main PG search
facility: www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.

